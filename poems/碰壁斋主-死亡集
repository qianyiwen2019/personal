《死亡集》序

碰壁斋主

莼鲈兄见拙作多用坟字，曰不祥。忆予弱冠尝作小文，略谓：凡人悦生而恶死，哲人不悦生不恶死；凡人之感，虽朴实而不免卑庸，哲人之见，虽高明而不免夸诞；反躬自问，予之所求，悦生而不恶死而已已。韩子曰：“浮生虽多涂，趋死唯一轨。”生之浮也终于有限，死之趋也必然有至。予虽不能闻死心喜，亦不必谈死色变也。菠萝兄见予近作《蝶恋花&#8226;秋夜》，斥之曰：“死生等闲事尔，安值如许张致”。哲人张静安所谓“天眼、自然之眼”，超其外而俯视之，死生固等闲事。然哲人虽哲，其人犹人，哲学虽可通观于死外，人身尚固执于生内；是故处其中而感受之，则死生犹然死生也。苟处死生之际，其心其感，果尔等闲，此已大非等闲事矣。禅宗尚矣，而屡曰：“死生事大。”渊明达观矣，其语云：“甚念伤吾生，正宜委运去；纵浪大化中，不喜亦不惧，应尽便须尽，无复独多虑。”此言高超，然为其识见与夫向往也。及至尽时，既以文自祭，复为诗自挽，考其事、味其语、审其心，犹惘惘依依，如不胜其去后之思者。果欲等闲之，则必以超其外之识见，涵化处其中之感受，积而愈往，始可言成，非仅识见可了也。以予之哲学言之，则以超乎因果之认识，浸蚀制乎因果之心性。然毕其全功者，予陋于闻，不知古今有此几人、人间有无其人；渊明之境，予已仰之极高矣。思考、冥想、观照乃至书写死亡，亦涵化之一法也。予幼与死邻，少遭死别，巨痛舂胸，欲安其心，势不能不亦稍事乎此。其效若何，则未临死所，不必预言，否则空话而已。
予才尽，岁暮理稿，所作既少且劣，而与死相涉者三居其一，乃因二兄之言，即以死亡名集。苟有余暇，或可翻搜旧制，剔出相类之作，以为此集之副。谚云：“言鬼招鬼，”果有死神，闻予之诗与序，或将翩翩而来降邪。果其来也，予将与之把臂把盏，共披此卷，更相论讨，斯不亦人生——或曰人死——之大快事乎。


正月文桥姑母家阳台偶望
平丘如覆碗，杂树相掩映。竹隙出村墙，烟形荡空旷。春阴态沉潜，禽声独酣放。未识山中花，新蕾几时上。[映，方音读如样]
欲往上海访小僧兄而不得其假，因赋寄二首  [2001.4.15]
我有网上友，颇如脱网鱼，渺渺不得见，枨触予中区。佳阳回地暖，春风正舒徐，云溪溪久涸，亦复涨有余。我日推百事，来守溪之隅。岂为濯其足，更非利其渔；此溪终入海，能过故人居。
我有网上友，颇如脱网鱼，渺渺不得见，枨触予中区。枨触勿枨触，枨触一何愚，共此江湖水，相忘即相濡。
春日行前溪垄田作
细草茸茸刺泥隙，溪声树色两清明。春风昨夜弥天下，梦想今生刬地平。且乞梅花扳手食，来陪田水丈人行。白云冉冉山之角，不必相看眼已青。
登彼西山
登彼西山兮采其薇矣。抚袂而歌兮惘然悲矣。悄啼猿夫幽篁兮日将西矣。恍冉冉而谁来，闻微泣兮陨其衣矣。[一解]父不父兮朽墓下之尸矣。子不子兮莽鬓边之于思矣。子胡为而来和此，掷予骨于油镬兮炙予心之膏脂矣。魂不能留兮独往乎髫龀之时矣。弃走肉之躯于此间兮将安适归矣。[二解]
暮春作二章
我家村落依山水，朝暮春风结队吹。不但江头鱼贯柳，尤其岸上刺生莓[草莓也]。百千万念归才好，三四十人梦已灰。猛忆坟荒兼屋卖，便能归去怎生归。
佣工而食自无鱼，固守山中类老狐。究理难穷三段论，怡情久废八分书。不知小说成家想，得及先生在世无？自笑江郎才已尽，从今把盏共屠沽。
野饮作
正须美酿助春芳，着物东风似已狂。有鸟来飞同此乐，招山如坐绕吾旁。醉循石涧东西水，来钓天穹上下光。牛背牧童呼我起，载将归去趁斜阳。
作上章竟，记旧年同肖卢赫携小儿辈出钓，即于塘侧架火煮鱼，追赋一章
自把长竿觅藻丛，拾柴煎水使儿童。来缠叔叔鱼何在？你看丫丫火已红。小鲫飞空呼踊跃，大瓶入口语朦胧。归寻醉客千千遍，纠耳牵来草莽中。
秦无赖子刘邦行季，少即游手好闲。然史之常则，小流氓皆成大事业，而成大事业者皆小肚肠。雄如项羽，乃曰富贵不还乡，如衣锦夜行，何论乎刘季。故刘季窃国，即骄其父兄曰：某业所就，孰与仲多？唐人唐彦谦过刘仲隐居之山，作诗云：千载遗踪寄薜萝，沛中乡里旧山河。长陵亦是闲丘陇，异日谁知与仲多。予读此，喜其语之冷
峭深远，偶书一律  [2001.5]
徒来徒往似流尘，未堕时间势总奔。孰与仲多夸帝业，耻居王后榜雄文。无非一日三餐食，不保千年七尺坟。旧冢夷平上新冢，为斯世界怅招魂。
注：耻居王后：初唐四绝排名王杨卢骆，而杨不服云：耻居王后，愧在卢前。
杂感  [2001.5]
何论猿猴劣子孙，太平洋水亦东奔。任君脊骨长天地，自折腰身即矮人。


采莲曲  [2001.5]
江南可采莲，莲叶何田田。湖里小舟能曲折，岸头郎马能蹁跹。住舟一曲郎已去，菱歌绕水空清妍。江南且采莲，莲叶空田田。看郎去马去如箭，待郎归马缓垂鞭。不知同行去已尽，湖光黯黯暮如烟
采莲曲  [2001.5]
　　江南可采莲，莲叶何田田。上池荷正美，不得往其间；东家同龄女，巧笑会所欢。下池荷正美，不得往其间；西家新嫁妇，正与夫缠绵。江南可采莲，莲叶何田田。满湖采莲去，独自转回船
长篇小说《少年行》键成因次十年前初稿成时韵  [2001.5]
孤行渺渺似鲛人，巨海幽冥閟此心。岂未追寻儒释道？依然飘泊去来今。一念终迷天已定，千回纵醒梦犹深。残文再检庸何必？尚挟清醪冷自吟。
作此章时记误二韵。附旧作《少年行》初稿成随题其末：亭前说古吾家事，再捡尘缘泪不禁。已失航标真善美，犹飘舢板去来今。悲歌掷笔心都老，浅笑移杯夜未深。二拍休兮三拍起，痴怀祈莫断瑶琴
闻帘影染笛事触予生死之感因赋三章
初识君名未留意，再闻名处意湍惊。差如做梦生何短，慎莫吟诗谶易成。路入重泉终古夜，魂飘一点九秋萤。不同夭寿同斯命，吊汝即为吊众生。
注：予初不识帘影，但自予诗跟贴中一见其名，只评三字耳。再见斯名，则已为众人凭吊矣。又帘影作清明上坟诗甚惨切，不意遂尔成谶。
后前相续如流水，流尽滩头亘古魂。君上谁坟泣未止，已来众客上君坟。
佛家大苦说轮回，苟入轮回事未悲。蓬岛九泉尽虚语，孤魂纵有欲安归。
三梦  2001.5.27零点班中偶记
二零零零年端午夜，予醉卧姐处，梦落月满湖，其光如冻；绕湖数山，其色如铸。予独拏孤舟，欸乃过湖，得一断岸，弃而登之，唯苍崖一壁，荒棘数蓬而已。予徘徊久之，思斧壁为巢，遂可终老，乃喃喃念诗数句。既醒，中怀怅惘，若不能自制者。年来或众中狂饮，或孤坐冥思，此梦此诗，时复一至，使予为之一醒。故以予之善忘，梦与诗尚历历栩栩。今将诗录出，但恨不能重归梦境耳：
古黛苍苍横，落月茫茫冱。系缆枯树根，独辟荒崖住。
予少日，先父尝抚予顶曰：“从哪边看，这头都是圆的，将来剪个光头，会是个顶漂亮的小和尚。”予每入理发店，辄忆及此语，心跃跃然欲尽去毛发，而迄今未敢一试。成年后尝有一梦，梦入山寺，有僧正踞蒲。寺甚小，僧止一，而蒲团有二。予怪而问之，僧指空者曰：“还没明白么，这是老早为你准备的呀。”予旧作中尝记此：
昔我先君怪我颅，浑圆浑似为僧储。何时真裸余真实？斫尽浮华剃尽须。
蹉跎世界日难吾，唯梦随心遽可呼。梦里山僧拍手笑：久为先生备坐蒲。
此梦得于予少年十八九时。予共一老农犁田，俄而有女子挎篮至，其衣甚粗，其貌甚常，盖为老农之女抑孙女，携饭馔耕者也。食既毕，与女并坐一长条椅上，予倦极，乃倚其肩小憩，竟尔入睡。中心温暖怅惘，殆不能词达。苟世真有幸福一事，予将并此世界、古今，一切弃之，而举梦中此一刻也。倚枕思之，条椅予自车站所见，父女二人，则平生未尝见，即梦中亦不相识。予盖行客，偶尔路过，略一助老农耳。苟能梦至睡起，必拽行囊而长去者。此梦十余年未忘，恐今生亦未遽能忘之矣。而立自省，平生及乎写作，尽不出此梦之外，故为补赋一诗：
倚肩小憩即归家，岂必伊人貌似花。此梦十年在心底，此心终古在天涯。
相逢行  [2001.5.27夜]
相逢乐，相逢苦。相逢北郭和南浦，相逢一瞥飘然去。譬明月之逢流云，怅不能交语兮而已惊奔。譬朝露之逢旭日，为一瞬之微温兮遂已倾毁其身。不为相逢乐，乐此相逢苦。苟不能相逢于巨痛兮，将登昆仑而永望，独泣乎终古。
相逢行  [2001.6.2]
子为车，我为鞅；子为舟，我为桨；子为马，我为掌；子为水，我为浪。子欲歌，我为嗓；子欲泪，我为眶；子欲憩，憩我膀。[一解]梦生而为树，荫子之窗台；死则斫而为棺，抱子之残骸。死生荡簸，万劫轮回，司命徒酷，终不能劫子于予怀。[二解]此梦不谐，此心如丧，执子之手，泣子之裳上。[三解]明日别，各相忘。[四解]
车中见路旁莲塘偶出二三花，因书二绝  [2001.6.7]
尘埃路上纷消长，尘客车中正往还。犹守孤心红到死，年年开尽与谁看。
弥天酷日管尘寰，底事驱行不自安？偶向车窗飘一瞥，中心顿似古人寒。
既归家，追作四章  [2001.6.7]
山旁想亦住农家，小径人稀任草遮。只有清风来冉冉，吹莲叶后更吹花。
尚无一朵展风华，碧水全随碧盖遮。忽记童年扶叶立，颊间嫩笑似开花。
深深湖水深何许？但是深心不可遮：水有微欢荡荷叶，水之微笑即荷花。
四时渊默与渊深，六月侵肌冷不禁。开破无情千里碧，荷花始是水之心。


六月九夜至天涯，见有人贴西洲曲并莲花图，读之不禁，随手记于跟贴中
少读采莲歌，似与莲花语；今读采莲歌，似与莲花语。少读采莲歌，语如两相悦；今读采莲歌，语如相决绝。
相悦复相决，荷莲无一语。只有年年花，漠漠香如许。
少年闻莲来，中年望莲泣。不知明日老，莲叶向谁碧。
荷花语  [2001.6.10]
此心惆怅与谁谐，野水山风只自哀。岁岁含苞苦相待，待君来得始能开。
荷叶  [2001.6.10]
已妆碧玉酣风里，更濯青波小岸隈。跂足长身何所待？待他明日小花来。
荷叶语  [2001.6.10]
两小依依共一湖，一生呵护汝知乎？当君未至先相待，待汝凋完始肯枯。
一日，安徒生之美人鱼遇漆园吏之曳尾龟，乃相与谈。其言鱼嚏鳖咳，盖不能悉。鱼陋龟之无文也，诺为之寄书，而请其友鲛人代购之。鲛人者，中文版之美人鱼也。龟得书，欲以诗相谢，而自顾龟爪短拙，不能捉笔，转请诸碰壁斋。碰壁斋才尽，然感二鱼之义，且与龟同出庄子之门，于是犟头咬牙，硬拼蛮做，终焉成章。龟授而读之，摇头摆尾，团团自转，不胜其雀跃云。诗曰：
网上江湖水，中有美人鱼，盈盈掉长尾，悠悠自卷舒。行行忽惊诧，对面者谁欤？背甲厚成尺，匍地行崎岖；跛泳借四足，欹侧其身躯。相逢亦不易，通姓问何如。一曰安徒生，一日庄周徒。一居晶宫里，贝阙耸云衢；临窗偶顾盼，鳞介尽疯愚。一居水陆隙，曳尾在泥涂；兽既视我异，鳞亦与我疏；孤行不自惜，日与影相娱。鱼曰：“子无伤，与子行相俱；我复有佳友，子或尝闻诸；其名为鲛人，其人态甚姝；惜哉隔千里，不得共驰驱”。行行各别去，异日来邮舆；开缄鲛人泪，化为掌上珠；剖珠何所得，得此奇人书。嗟二美人鱼，情好何殊殊；龟究何物尔？亦得分其馀。寄诗远相谢，诗者碰壁居。
曳尾龟笺：曳尾龟疑即碰壁居。碰壁斋主不有词以龟自喻乎：“三窟兔，六藏龟，团身一伏十年非。明朝春色如潮动，又看人间一劫回。”且龟背腹二壁，不正为碰壁斋之族徽乎。又次，夫龟之为物，藏头露尾；今观此诗，起头之小序，固躲躲藏藏，及其末尾几句，已露其狐狸尾巴矣。
卖瓜词
卖瓜卖瓜，吾瓜至大。吾瓜吾书记所命种，孰谓吾书记之位不大？卖瓜卖瓜，吾瓜如吾书记之腹大。[一解]剖瓜之腹，其红突突。勺而尝之，其香馥馥。剖吾瓜之腹，吾瓜无毒，慎无剖吾书记之腹，吾不知其中何物。[二解]卖瓜卖瓜，吾瓜既甜且廉。吾书记命刬吾禾田，种为此瓜，吾瓜胡得而不甜。吾书记命尽刬吾村社之禾田，悉种此瓜，吾瓜价胡得而不廉。[三解]吾瓜甜廉而且鲜。三口漉漉，未明出屋；摘瓜于田，汗下如渎；担之市肆，日始出乎山麓。胡谓吾瓜不鲜？请视吾瓜蒂之色颜。[四解]人瓜十钱，吾瓜三钱；吾瓜可以疗饥，人瓜只止乎口涎。盍不视吾三口，弃鱼肉之馔，而以吾瓜为吾家之中餐。[五解]卖瓜卖瓜，吾瓜天下之至廉。子不买吾瓜，将陷吾书记于为官不廉。既陷吾书记，遂陷吾党焉。今夕复何夕？七一才过，倏尔数日。[六解]卖瓜卖瓜，吾瓜至大。书记亨亨，将升迁者。孰谓吾瓜不大？吾瓜明年将与吾书记之腹同大者。至吾贱命，则至小者。[七解]卖瓜卖瓜，子不买吾瓜，吾无以为命，吾无以为家。[八解]
注：岳阳市委书记名余来山，本湖南省主管农业之厅长也，故熟知农事，命岳阳之民弃水稻而种西瓜。有满村尽为瓜民者，有已种稻乃拔去种瓜者，雷厉风行，可见一斑。及夏瓜熟，价大贱，民不堪之。于是命企业事业政府单位分瓜，人首百斤抑五十斤。瓜犹不能尽，农民倾巢而出，举吾厂道边家属区，莫非卖瓜之摊。岳阳之民感公盛德，恭称之为“来山瓜”，一时道路传颂。予小子无能，恭记老农之语，间杂己意，作为此诗，聊达寸心焉。
诗成后至岳阳访友，又获佳闻。其一：市中开会研讨对策，有高官名高碧云者发言，其名句云：“对来山瓜，要放开肚皮吃、提高认识吃、带着感情吃”。其二：传来山公将升长沙市长，岳阳之民莫不额手以庆。是吾诗中之语，果不诬焉。
数日来有蜂止予门框之隙，似欲据以筑巢者，予出入为其所蜇，盖已三数，搔痒不置，戏作以解。越二三日，蜂乃徙去  [2001.7.30]
黄蜂何飞飞，飞飞振其羽，迁自山中木，栖我衡门柱。托身虽微巢，匪力不能举；一日来三四，再聚二十许，自旦及乎暮，经营一何苦。主人夫何人？山中老贫窭。差能足衣食，未能起屋宇；公家借我居，欹侧亦可住。旭出将佣工，启门招蜂怒，追逐过三舍，蜇我肩与肚。痒痛自难当，丑肿人亦恶。前日蜇其一，昨日蜇三五。今日吾有谋，预置水一釜；泼水透门纱，群蜂四奔沮；挟势遽尔出，其捷如饿虎。回头笑问蜂：“此计颇佳否？”邻居指予言：“子果一迂腐。只消灭蚊剂，或者火一炬；安必穷心力，与虫折樽俎？”自顾亦自失，呼蜂相告语：“岂力不能屠？抚心有愧怖。与汝实相同，造物所哺乳。求食求其居，亦不异我汝。我欲乞我食，门遂不能堵；子欲安子居，遂必堵我户。二难莫可析，惭予私自护，请子更重迁，何处无嘉树？大运自茫茫，聚散古无据；子愿为吾邻，我感子肺腑；子别吾高飞，亦莫忘此遇。”
夏雨作
浅睡如浮凫，半没半露水。兀兀心难安，出入梦境里。狂雷突飞来，泻雨若天坠。荡簸吾窗梁，蹶然身已起。启门无天地，恍如居水底。邻儿等游鱼，冲波一瞬逝。归室寻古书，坐我竹椅子。身心与书意，两两游千里。忽忽一抬头，雨止已久矣。
魂拾迹。某民族传说：人之亡也，其魂必返旧地，平生所行之路，皆重走一过，盖欲尽拾生前所遗足印，囊而去之。予自书中睹此，寥寥数语，不识其义，而其状枨触予心，因为衍之。
魂兮归来。及予之生兮，肆游走于诸方。迨予之灭兮，怅余怀之未忘。弃予狼犺之躯于山阿，曳予魂兮飘飘而回翔。役深秋之幽风兮以为予导，秉不昧之一灵兮以为吾缰。昼荒渺之长夜，烛冷萤之微光，杳予归兮恍茫茫而归乎故乡。[一解]
魂兮归来。昔予之生兮，徒驰驱而迷乎南北。今予既亡兮，犹此痛之未息。曰予归兮归予之旧国，悲来拾兮拾予平生之行迹。[二解]
魂兮归来。开我旧闼，立我床隈。此予瓜泣，拥母之怀。口莫能语，足莫能抬。眷哉予母，始启予步。握予之足，导予以语。维右维左，颠仆坎坷。迨予成行，摇曳如跛。槛不为限，篱不为锁。出庭院而寻乎村邻，结同侪而为伙。攀道树之鸟巢，戏争斗以阵彼我。嗟来拾兮何足迹之琳琅，揣予怀兮犹余温之未殇。量以目兮其形不及指长，亲以嗅兮味乳臭之前香。此予生之初兮行之始张，迁以往兮遂履不归之穷航。[三解]
魂兮归来。归乎东阿之麓兮，倚乎桑侧。昔予所欢兮，会乎桑北。蝉鬓绿兮盈桑之色，跂而待兮其心之炽，纷其迹兮胡零乱而惶急。归乎南陌之畴兮，风翼其苗。此予之耕兮，共蹇牛之劳，食妻子兮谁复能逃。犹扬臂兮欲斥，怅空手兮无鞭梢，泪忽作兮泻予旧迹之深槽。归乎西山之颠兮，怆予心骨。此予送兮，儿女之远别。羽之丰兮必远飏，待不来兮望不绝。日空陟兮日空下，劳往返兮予骎骎而至于耄耋。[四解]
魂兮归来。归乎北邙之丘兮迟迟其行，履予旧迹兮缅予旧生。生之已兮既从此征，征而往兮大黑之蒙冥。谓行世兮如行夜山，潜百险兮无一安。人各有私兮私其私，罟与蜮兮孰予怜。错讦谤兮交讥讪，日相逐兮如影缠。莫予惜兮亦莫予识，徒撄其锋兮溷嚣杂。胡为夫遗迹于其间，生为辱兮死复为其践踏。爱予生兮惜予之迹，拾而归兮日与魂相狎。[五解]
魂兮归来。归于南北东西之外，归乎六合九垓；时空之所届兮，莫非予之昔来。三步一壑兮五步一歧，迷所向兮惑其裁。凡所至者靡不悔，凡所欲往靡不乖。左可探兮右复诱，进既陷兮退亦摧。有所觅兮卒不得，时既久兮予亦不知欲何为。虽有足兮无异缚，跋涉予百年兮实飘荡而无归。拾此伤痛之迹兮予乃今始得真归，决将往兮矢不重回。[六解]
魂兮归来。临归而反顾，瞻旧迹之无馀。诧新迹又丛生，纷漫漫于来衢。拾迹终焉留迹，何循转而如轮驱。欲拾将安所拾，欲归将安所归乎。抱旧迹以恸哭，立终古之迷涂。[七解]


班中观《自然探索》，中多有趣之物，被酒作二章
日本瑞龙槛，嗜酒颇如我。每岁春初来，其颐遂欲朵。圃者掘十窟，注酒百斤夥。苟无此酒加，枝柯颓然亸；苟有此酒滋，神魄旺如火。厥龄三百五，干强足不跛。来日知无穷，造物安能锁。嗟予日千化，须鬓随时堕，一槎傥能浮，结庐树之左。旦夕共挥杯，醉醒无不可。国境争纷纭，朝代屡迁播；当时如生死，迨后寒灰垛；徒使同胞民，兵戈相折挫。吾与树夫子，泯然造物卵，看此一瞬间，杯底犹未裸。[瑞龙槛为树名]
泱泱黄蜂来，逐逐雄蜂媚，肆此一瞬欢，丧此百年体。蜂王硕如山，蜂雄渺如米，小大虽不同，同此继族类。死亦何所悲，生亦何所喜，于中有大欢，生死所不抵。飞飞蜂王来，翼翼雄蜂比，造物随其后，渺渺鸿蒙里。[雄蜂与蜂王交配即死]
弟《荷塘集》全卷贴出，菠萝小僧兄读之，为泣下，并承选出数章，因赋寄一首。越日补赋一章。
少日彷徨歧路心，中年惘怅渐消湮。岂知遗蜕犹然在，犹向天边泣故人

长江渺渺势千古，故客茫茫天一方。我掷杯蛊洞庭水，沿流而往海都香。[菠萝居海上]
世贸三歌之一：微蚊歌。时美已向阿调兵
微蚊微蚊游空中，颺颺其羽如无踪。吹之以息逝万里，捺之以指存微红。飘飘来吻摩天厦，砉然巨火啖天下。如盘古之斧所开辟，乾坤崩坼海水立。[一解]
微蚊微蚊聚楼中，摩其肩踵声其嗡。经营计划无作息，为口之食衣之缝。兀然霹雳，巨厦坍跌。天裂而倾泻，地沉而不接。山岳群飞，击我肉骨；声音转而为唳嗥，肩踵喷而为沫血。魂魄割斫，散为齑末，欲招安能，请视此茫茫无尽之瓦砾。[二解]
微蚊微蚊腾空中，蔽日为夜天如蒙，呼啸而往驰狂龙，往汝之土汝领空，觅汝之族类汝儿童。上携死神百万宗，逢土即掷逢人攻。[三解]
微蚊微蚊居地中，仰天而泣心如疯。维地可载天可覆，何处地上非天穹。身不羽兮手不翼，嗟汝微蚊之民欲何去而何从。[四解]
微蚊微蚊汝无游乎空中！此蚊才西彼蚊东，彼此循转安有穷。东西彼此虽不同，同虱此地球而为其虫，岂必蛮触不相容。况地球亦不过一蚊蠓，怵惕孤危兮飘荡于宇宙元气之鸿濛。天上之蚊兮不灭，将此地球之灭兮旦夕。[五解]
按成昆、微吟、天台诸兄皆以末解为赘疣。弟亦知其类夫子讲经，然苟止于四解，似又觉语意未完；此殆恐怖弥胸，不得末解，警及大难，遂情难自慰邪？不可知矣。姑存之，推责于人，读者各随其见，自作减加可也。
世贸三歌之二：飞机歌
先贴亡友伯夷、叔齐二兄旧作一章：《采薇歌》。转自司马兄《史记》
登彼西山兮，采其薇矣。以暴易暴兮，不知其非矣。神农虞夏忽焉没兮，我安适归矣。于嗟徂兮，命之衰矣。
弟不才，剥出一章，亡友苟在，未知其感如是否：《飞机歌》
瞠彼西方兮，飞其机矣。以暴逗暴兮，自古之规矣。神农虞夏日自吹兮，世果安归矣。于嗟徂兮，文明之衰矣。
世贸三歌之三：死士歌
吁嗟乎此死士。死士昂藏躯七尺，盘盘大颡髯如戟。平时温驯如牛羊，猝然暴起举世栗。手提民航百万吨，掷向大厦云霄碧。吁嗟手提民命五千余，随手掷入万劫不复之地狱隙。[一解]
吁嗟乎此死士。死士来自阿拉伯，青袍窸地头巾白。伊斯兰教根其心，黄沙野漠为其宅。此土昔居犹太民，罗马溃之沦飘泊。二千年后复来归，西方有仁联合国；五洲四海奔如流，分士之土与生息。士父士祖怒而起，结邦而攻力不克。愈战愈强以色列，嗟民向弱心向激，争以自戕为戕人，死士死士攘臂出。[二解]
吁嗟乎此死士。死士死士有古敌，欧洲大陆雄无匹。基督之教古未驯，治内则残外亦贼。挟其宗教与文明，更挟贪欲征东急。几八而往二百年，屠城掠地战未息。大地汤汤漂红流，此血彼血不可析。士祖累代亡其身，士族累代存其忆。[三解]
死士死士有今仇，基督世界如飞舟；资本工业为龙骨，为其风力为舵头。日进千里势万里，举世孰不蒙其羞，呜呼孰不瞻其马首随其流。死士之国昔贫瘠，造物有物閟为留，一旦掘发喷万丈，随井所凿皆石油。西方经济命脉在，蛇之七寸人之眸；政治文化来旗帜，外交军事纷貔貅，诏曰民主与自由。[四解]
死士今仇有千百，美利坚国数第一。苏维埃溃如山崩，美利坚卓如山立；经济一体地球村，村长咳唾无不及；百万兵屯屯海湾，航空母舰摩岸壁；西方文明大复大，为其代表首其席。富国愈富贫愈贫，文明愈弱心愈逼：或如风草从其强，或如弹簧抗愈亟。此状中外无古今，原教旨兴不可抑，欲坚旧垒守旧教，逐西人势竭其力。死士死士当其时，以美为敌亦势迫；死士死士弱如婴，除恐怖外复何术？死士死士结队来，来向世贸大楼侧。[五解]
吁嗟乎此死士。此非死士谁死士，戕人自存心自耻，与敌相拥相共死，死此五千生与齿。[六解]
吁嗟乎此非死士谁死士，死此五千犹不止，阿富汗更死民子，不知明日谁继此。吁嗟乎此死士。[七解]
偶书
未觉秋风来，已觉夏意往。凌明试开窗，疏雨满庭响。
与友人共饮洞庭湖侧一极陋之小店作  [2001.9.5]
临水构一室，陋若鸟巢居。户牖洞而贯，六面皆空诸。老人来沅江，貌古如顽愚。乡中有老技，颇能为庖厨。见我意即喜，岂为吾囊驱。坐我小板凳，身矮等盘趺。拂我案头尘，撚我颔下鬚。置我手中酒，上我盘中鱼。问我更何欲？得此已有余。夕阳满江海，清风过海徐。滩头泊船艇，与水摇相娱。摇摇不得止，似欲来招予。船汝无庸招，我意久踟躇。托身纷攘里，剥蚀吾灵躯。骸骨随时化，此心安可拘。只待尽此酒，共子海天虚。
减兰&#8226;同前饮湖上望君山、岳阳楼二首  [2001.9.5]
斜阳万里，远远君山渺茫里。掌上横杯，八面秋窗向水开。    夜深明月，穿过微云波上歇。与子相偎，湖上清风婉婉来。
桥栏试倚，上下空澄都水洗。摇荡金黄，似有潜龙啖月光。    名楼安在，满眼霓灯辉巨海。岂若飞空，虱此浮华鄙俗中。


车往君山书所见
杨柳水杉绕四围，家家门侧小池湄。池中荷叶残都尽，犹有秋风百遍吹。
不知咫尺与湖通，跃过前堤眼忽空。数株杨柳邀风共，人家正住水天中。
岳阳楼望君山
湘弦断折湘妃去，一片荒澜甚可看。帝向湖中投一币，洞庭千古买君山。[忽忆少年尝作君山一绝，稿久佚，但记末二语，因为补足]
拓地啖天如莽海，自羿而还气未消。莫道飘飘浮一叶，君山能压洞庭潮。
岳阳楼
仿壁摹栏看不真，回廊小倚倦疲身。清风一刹真千古，似比名楼更可珍。[又作：摹栏仿壁看都倦，小向回廊倚树头。一刹清风来万古，宜人似过岳阳楼。]
岳阳楼重修，不复其旧，复多加新榭，唯碑林一壁，犹予少日原状。
不但名楼屡减加，少年奇气堕谁家？古碑最耐风尘蚀，君听墙边怒过车。
赖床作
山谷游云自去留，断崖青草小窗幽。庭前秋色随心入，架上图书信手抽。聊得睡乡三亩宅，便能神思五湖舟。斜阳亦倦江山照，来卧先生小枕头。
生查子
冉冉看秋来，远远来无已。小病正昏茫，薄与秋蟾似。    窗外砌梧飘，飘入秋窗里。试握古人书，忽觉寒生体。
日日向西风，蝉语犹难已。明月出前山，漫过山塘水。    携酒坐塘沿，擫笛秋声细。不识野山禽，入梦都几里。
野水落前溪，荷叶初初坠。时复两三萤，彳亍荷塘里。    昨日菊花开，明日枫将起。墙角看藤筇，已得秋山味。
梦里故人来，梦起故人去。来去两微茫，独向楼头伫。    何岁不相思，去岁始相聚。共饮月中舟，醉堕江中水。[梦薛为宏。薛居景港，去年数友会于其地，夜中月色微茫，共饮江边岸舟上，予醉而堕水，众皆大乐]
送客归途作
归车如流时，可去不可惜。愁见婉婉来，惊看去如掷。车中隔窗人，举手遂可及；渐转侧其庞，忽若残烛熄。苍苍暮色来，道旁犹久立。送者各分散，相呼归卧夕。彳亍尚能行，微茫意已失。落日团红云，黯黯天之侧。
故人乘车去，我亦乘车归，南北虽异辙，同向暮中飞。来自天之末，归向天之陲，暮色各独看，同此中心悲。同此中心悲，相隔亦何违。虽有此日别，来日未为非。
故人万里来，为欢但十日。冥然契素心，相与忘朝夕。明月下洞庭，微波跃碎璧。君山斑竹枝，一行一回立。回立亦何为，聚散终有极。依依落日沉，隐隐萤光出。短歌聊欲寄，中心寒忽逼。
梦得“卢子坐船头，夕阳坐船尾”句，醒因足成，以记梦中景
卢子坐船头，夕阳坐船尾。泛泛不系舟，悠悠无根水。任流而随往，舵楫弃以毁。岸山迎予前，亦复撇予退；来自无何乡，退入不归里。看看流光飞，夕阳忽已萎。
九月二十六日加班到晚八点，坐憩抽烟，心中随作。移时同事呼饮店中，归而记之。
我日握扳手，巡穿泵塔隙。塔高与云齐，塔基植地脉。鹑衣等乞丐，貌若钟馗黑。奋此微躯功，自晨至昏夕。偶憩手足瘫，欲起腰已失。维予自少年，十年从此役。时光殆眩技，一瞬万变疾。绿鬓盈光华，忽尔髯成尺。举世烦相讥，我心有素力。四遭青山青，霭霄升炊迹。秋意潜潜来，着体如相惜。呼与同事归，共此杯中液。



故人读予《荷塘集》，得一奇梦，梦曰：大夜弥天，唯荷塘恍有黑光。荷盖大可覆人，予趺坐盖底，胸以下皆没乎水。故人谓碰壁已亡，此必其魂也。有顷，亦下入水，与予并坐荷下，隔梗而顾之。时巨雨如泻，荷盖震颤不已。久之，拉余返，而予冷然不理。故人归，及岸回首，见余趺坐如故，乃为之泣下。予故为赋此。
妖红惨绿断魂香，短梦来游黑有光。百亩荷塘留我住，便生便死又何妨。
荷盖童童如屋大，携手坐予荷盖下。轰天黑雨倾天泻，四围森绝苍横夜。拽予拽予归去起，掉首掉首哑不理。岸上回头如万里，看予冷踞幽如鬼。看予冷踞幽如鬼，泣数行下双眼萎。
咏荷
炙热清凉两如敌，从来水火不相亲。不知此水痛何事，开得莲花似火焚。
变虞美人&#8226;故家外有河，河有野莲一湾，予少儿时，春秋二季，时共先父钓于其间。醉中偶忆其景，因书数句。及醒，乃知格律记误，强名之曰变。
春江鲫上柳条葱，一竹软于风。与翁笑指白头翁，坐到春花落后落秋蓬。    而今陶写酒杯中，梦里尚孩童。东山日出北邙红，看看人生朝北水朝东。
君山歌
天耶地耶两空濛，洞庭水与东海通。海上三山仙人宫，仙人寂寞愁颜容；驾山为舟游四极，一座溯长江而上落此洞庭中。洞庭此时何所有？狂鼍怪蛟跋浪走。弥天恶瘴随涛飞，人民卉畜凋而朽。食象之蛇吐腥膻，三千里外闻欲呕。自山之来万物来，罗汉方竹生山怀。银鱼点睛黑一漆，金龟腹甲双扉开。上帝飘飘群姬舞，张乐广野如风雷。湘妃纤指切斑竹，相和水底声清哀。羿拔长剑青天灰，斫蛇垒骨成丘堆，吾民始桑麻于阡陌之隈。仙人仙人久亦死，遁身为石为兰芷。不见长髯飘萧萧，但见春秋花红紫。从此君山颇寂寥，渔舟偶宿来青蒿。潮声夜拍荒崖睡，山猿泽鸟时惊骚。明月出光照天水，林中恍惚移幽箫[笺]。先生长养洞庭边，日望君山不可前；同学相携笑相拥，雀跃来游正少年。七十二峰争相识，推挤映带相后先。归来远蛰云溪下，鸟巢为椽虎为马，卧息不出松柏荫，出游但访狐鼠厦。十五年间石为躯，想象君山神欲炧。故人温温犹我惜，万里来寻崖穴隙。相见不语拽我裳，翩然径向君山立。远古之君山不可追，少年之昔我不可及，纵得重游亦何益。幸有故人相扶持，不然独向流波泣。此时与子相彷徨，明日相别天一方；此时君山尝见相携乐，明日君山亦相隔而相忘。聊作此歌掷之水，流向东海苍复苍。
知情者笺：碰壁斋撒谎。今日之君山洋楼栉比，岂荒寒若是者。意其不乐见此豪华，遂虚拟远古，厚诬今日耳。是日之游也，亦无甚佳处，但湘妃庙多有小尼姑——当然是冒牌货——碰壁斋一见，眼冒怪光，口流哈剌，状极不堪。此亦其不敢写者也。碰壁斋生长之地，亦距湖数十里。
为先父赋岳阳楼
少年十四五，负笈来岳阳。家中遗老父，沉疴在膏肓。欲起等拔山，试卧溃山冈，岂能送我读？饮食无羹汤。出门倚门送，及归伫门框；欲出不忍出，恐见门边望；欲归不忍归，恐归已死亡。巍巍岳阳楼，古立湖之旁。飘衣有远思，豁达我眸眶。我父家中叹，不得共相将；我亦楼头叹，不聆谈锋芒。我父向我约，清朗待秋光，积病或稍减，共此楼头觞。我父向我约，约语未完章，戛然声已止，猝然躯已殇。惶然驰车归，门侧何空荒，不见倚门者，唯见丧夫忙。入门呼我父，云在医院藏。出门才半道，单架数人扛。我父卧其上，我父目不张；奔跪抚我父，微温在胸膛；微温何炙灼，十载手犹伤；从此来十载，不望楼之方。嗟汝岳阳楼，千古构煌煌；匪构湖之侧，构于予心房；匪裂木石构，裂自予肝肠。
南乡子&#8226;2001.10.31零点，予出返料，立而待之。时冷月巡天，孤影在地。记近梦多恶，即今日梦先父，亦苦痛不堪言，因作数句记日间事。词语虽淡，而予为之泣下。
屋冷指都麻，旧卷潮生字侧斜。剥琢声微疑复有，谁邪？待启门看叶卷沙。   噩梦苦相加，百计求醒愿总奢。又靠床头偎一晌，归家，既是归家便听它。
鹧鸪天&#8226;打油
一胯生的你我他，有些毛病最难抓。没当领导人都矮，一见姑娘眼就斜。    颜子饭，孟婆茶，一齐服用便无差。再加点点烧刀酒，保证天天卧路蛇。
注：夫所谓雄心壮志者，质言之，一曰当领导，二曰赚票子耳。领导当得大，谓之领袖，票子赚得足，遂成骄子。
浣溪沙&#8226;杂感
或傍皇天上帝门，或挟民主自由神，可怜翻覆是乾坤。    随唤而来词客泪，如钟之摆世人心，穷山一角自沉吟。
予目时患炎症，岁必一二回，恒以为常。医云此用目过度之故，苟不调剂，未必不有盲日。今复觉有异，似症又蠢蠢将作，为赋  [2001.10.11]
穷磨旧卷与谁同，绕屋扶疏五柳空。一岁一回红眼病，渐行渐向白头翁。全球化已来中国，现代性真胜古风？此事详推我深恐：人和世界两盲聋。
寡民小国自然儿，大欲能存少侈靡。后事成形前事证，前人远见后人嗤。世如惊马奔千里，余欲扣缰进一辞：为要自由心已在，遂无真觉自由时。[唉，没写清楚没写清楚。自由即欲望无限制地得到满足而已，世之激进，盖欲望所摧迫而已]
曳尾龟行游歌
耸耸面壁背亦壁，壁中有人夹壁隙。负壁而游枕壁居，嗟予与壁二而一。短爪短爪如断桨，划地而前等波辟；长尾长尾何悠哉，曳于泥涂扫于石。奔走之疾蜗牛惊，步态之美企鹅嫉。曰行曰坐悉皆卧，一生匍匐不能立。卑身处秽已大佳，纵欲翻身力不及。岢岢有陆洋洋水，邀予往还两不失。鲸鲨虎兕固能雄，其如彼此天渊隔。昂首掉臂行涂间，倘遇人物避涂侧。偶然有敌怒来攻，蒙头一缩如箭疾。长爪利齿奈我何，我有二甲厚盈尺。难既已矣头始伸，前瞻后顾足复出。今日游东明日西，佳山好水略一息。天尚能覆地亦载，以此终老何所惜。二壁二壁扛复扛，长尾长尾拽复拽。


浣溪沙
镇日风声细款关，似邀人出就秋残，前溪渐落石碕弯。    断梗犹存荷景在，枯禾未拾水田干。斜阳愈艳愈生寒。
坐久尻凉与石同，啼禽语语听难通，聊凭杯酒助颜红。    蝶翅衰余匍草背，柳条倦不理秋风。游云寥落自西东。
十月二十八日太平间作，盖为同事家葬事主书记
天地无过墓穴宽，此间最近是阴间。一时恍惚神分处，剥琢如闻鬼扣关。
自穴而来从穴去，中间一步颇为难。纵君不迈时将迈，两样心情一样还。
老者何人吾不识，幼亦与我不干连。且一吊之何妨碍？吊与被吊早晚间。
尸居余气不能寒，似欲腾身起坐看。便得腾身看何益？眼前吊客尽尸干。
铿锵牌桌肆闲谈，鞭起人来哭亦欢。独向喧哗疏处立，斜阳亦独立西山。
同前夜间醉作
前日止酒昨日醉，蒙天匝地一日睡。起来神貌两如鬼，匆匆来赴太平会。唱歌声烈满灵堂，笑语嬉声萦尸香，犹持残酒书诗章，茫然独醉古柏旁。
同前观唱歌
唢呐手，坐桌首，双拳突颊十指抖，应鼓而吹声老朽。唱歌者，妙龄中，右手击鼓左话筒，音箱卓卓立其东。[歌手为一女子]古歌淡涩唱不红，花腔稍杂流行风。击钹者，伏案睡，手扶两钹时欲坠，鼓起头与手俱起。听隔壁，亦有丧，洋鼓洋号声清扬。流行曲锐洞数墙，依依来绕这边梁。[隔壁为西洋乐唱流行歌]独坐者，坐两间，秋风作作吹衣衫，心向古今生死穿，长天一月正孤悬。
同前述其歌
古而又古土而土，此曲人间何处有。述人从生至死亡，细情末故纷能详。声无喜悦无悲伤，调无怨抑无激昂。“时光似箭如流星，进京赶考求功名，洞房花烛成了亲，生下一子立家门。”[四句皆记歌中常语]如斯之生如斯死，人生万变不出此。更消粉饰花红紫，大言媚语闻之耻。忆我少日酒颠狂，长歌巨笑长街旁。偶遇道侧人家丧，买炮径放趋灵堂。坐听此曲心苍茫，不知晨旭移窗光。今宵持酒更重尝，为谁双泪下淋浪。
十月二十九日再作一章
鞭炮鸣已过，余灰犹自燃。苍烟肆飘荡，回此山之偏。残炮忽一响，身心为簸颠。身畔枯茅作，秋风正翩翩。蜻蜓欲坐耳，古柏上撑天。同人各有事，牌势如奔湍。且出堂馆外，漱齿山中泉。
蝶恋花&#8226;秋夜三章  [2001.11.3]
大黑茫茫秋种种，正有森寒，着体如锥痛。短烛孤摇墙古缝，残萤的的游荒冢。    皓齿明眸光四涌，一笑嫣然，入骨春潮动。携汝温柔如火拥，翩翩来舞坟前空。
地狱熊熊油沸水，冷焰烧天，上帝寒毛蝟。青面獠牙排地跪，有人狞叫鞭千鬼。    饱醉沉鼾如死睡，离体生魂，抚体心如毁。万感言君君不会，怆然独泣腰支背。
我有魂兮离体起，独舞清秋，明月光华里。明月为裳光洗洗，江河为奏弦千里。    地狱天堂皆幻拟，嗟我魂兮，毕竟归何地？生死山川长袖底，茫茫明月光无已。
前词贴出，观诸友跟贴，觉意未能达，试破中间一首为二，又觉效果减色。
地狱熊熊油沸水，冷焰烧天，上帝寒毛蝟。青面獠牙排地跪，有人狞叫鞭千鬼。    巨爪弥天追汝尾，举世奔逃，举世依然毁。似有哀嗥消不退，漫山髑骨张其嘴。
万欲潮生奔不悔，不过求生，此外求儿辈。饱足沉鼾如死睡，灵魂始得离躯蜕。    抚此顽躯心毁悴，与汝全同，竟尔全相悖。万感言君君不会，怆然独泣腰支背。
生查子&#8226;秋夜三章
万户闭门扉，秋意寒如火。携此满天秋，独去阶前坐。    月色淡如眠，星斗沉将堕。渐觉散斯心，漫向乾坤播。
古蟋微其声，大寂如相和。有物恍然来，万物之中过。    对面立青山，似亦无非我。宇宙自茫茫，我复居何所。
古亦在吾中，后不后于我。问我“汝为谁？”语出千年左。    漫漫明月光，流转随圆椭。饮此月光芒，拥此光芒卧。


附录一  二零零零年予几于搁笔。理稿时检得断纸三张，有诗数首，或标二零零年作，或则不知甚时残物，又忆得岳飞一首，并存于此。
二零零零年元月十日零点班中作
有蝇飞黑屋，远远见窗光。此是趋生路，鼓翼急来翔。愈飞光愈白，愈白心愈扬。宇宙在咫尺，从此纵冥茫。岂谓窗上纸，忽阻如城墙。亟钻不得出，铩羽徒悲狂。万里岂不远，最后始难防。如何一薄纸，断此终生望。君看纸外景，万物已端详。
莸薰置一笼，十年犹有臭。岂香不共存？为臭刺汝嗅。白玉光莹莹，蝇点价遂渎。岂不通体瑜？一瑕怵汝目。是汝感官偏，性好剔人恶；抑恶有奇性，锋芒较善卓？嗟余不能知，善恶日纷络。
海上有仙山，仙人白如雪。少年发奇志，渺想不可接。洪涛薄地来，孤舟挂一席。中涂失所向，惊风乱吾揖。四顾生迷惘，苍天空冷碧。将往抑将归？两难互如敌。即往安所达，即归安所息？太息两痴騃，矛盾值一析？归往甚不同，人生本飘泊。
同前作代札寄鲁汉师未果  [2000]
惭愧先生谬相许，许予雏凤语犹新。飞疲毛羽差三食，裂尽咽喉未一鸣。虽知其白守其黑，不能与战尚能奔。奔来狐国魑邦里，住到萧萧草满庭。
当时听法犹前日，一卧深山十载奔。雏凤有声已喑哑，老骐伏枥尚嘶鸣。寻常见惯春风旧，廿一重来世纪新。餐饭且加祝翁健，请看问字满堂庭。
予尝与人论岳武穆，谓天于武穆至为刻薄。负绝世之才，有回世之力，且逢不世之机，而终不能直捣黄龙。是其生也，不得其生。武将不能大漠擒王，则当马革裹尸；乃其人不死于敌人，而死于小人，不死于沙场，而死于朝廷，不死于不能战，而死于不准战。是其死也，不得其死。人皆有死，入土为安。乃功已大著，不立祁连为冢以纪业迹，而慰其劬劳；功未全竟，不葬于高山之巅以望北国，而哀其遗志；竟葬此悲愤之士于西湖之侧，以听歌舞，而辱其神灵。是并其葬也，亦不得其葬。古今际遇，盖少有如是者。因为一绝  [2000]
未捣黄龙生已恨，死尤巨恨不能平：竟埋毅魄栖霞上，长听西湖歌舞声。
每大醉间寻肖、卢，赋赠  [不记何年]
连楼接踵满人间，每醉都来扣汝关。我有伤心三子痛，生虽苦海万年甘。骑羊骑鹤心都绝，路北路南事未安。更下悬床重置盏，纵多言语是徒然。
共卢往六伢家，出湖边书所见  [不记何年]
燕草初青燕未来，山间野烧剩残灰。一波渺与天同远，正送春风到九垓。
坎头贴贴长青苔，地米花如细剪裁。岭上春风吹鬓活，洋洋心与物齐开。
湖风细拂藠头香，豌豆双眸两对望。野外无人草无限，山羊最解品春光。
此首记梦之作，其年不记
颇闻山外有乾坤，试上危峰豁此心。海色凝如修女静，月光来似怒涛奔。任君冷眼空三界，不过苍天堕一尘。收拾行囊共谁去，一舟茫渺晓星沉。
按，这首诗叫我想起几首旧作。其一：《八九年元月六往临湘车中作》：“人同明月两清贫，百步回嘲五十身。计拙三巢天老大，愁来万古雾瞢腾。精神了了迷荒梦，世事苍苍入乱云。尽竭膏腴能得筏，地平沧海岸何存。”其二：《九六年元月三十夜》：“百计追欢非过计，少年况味果匆匆。故人婚嫁投林鸟，来日情形失伴鸿。[肖亦已于前日新婚矣]将更驱驰岸何在？不如归去陆都空；两难我欲全抛手，一付孤舟与海风。”其三：《九八年九月某夜独唱黄自佛曲〈花非花〉作。其词首阕用白傅〈花非花〉，次阕曰：水中月，镜中花，幻非真，无来去。是真是幻两俱离，觅取浮生归宿处》：“佛曲信飏飘，明月生沧海。上下两空明，一舟自欸乃。”其四：《二零零零年元月十夜零点班中作》：“海上有仙山，仙人白如雪。少年发奇志，渺想不可接。洪涛薄地来，孤舟挂一席。中涂失所向，惊风乱吾揖。四顾生迷惘，苍天空冷碧。将往抑将归？两难互如敌。即往安所达，即归安所息？太息两痴騃，矛盾值一析？归往甚不同，人生本飘泊。”其五：《二零零零年端午夜饮醉，梦月下拏舟过湖，登一断岸，思斧崖为穴，以此终老，梦中作此》：“古黛苍苍横，落月茫茫冱。系缆枯树根，独辟荒崖住”。其六：《二零零一年末夜梦中复梦，得“潮头断艇波还下，月底惊云骏以奔”一句，而不识其意。然时复忆及梦中断艇，遂为足成一律》：“摇曳长空伫梦魂，横秋露气冷相侵。潮头断艇波还下，月底惊云骏以奔。此筏当年求底事？主人何处殒其身？问潮问月俱无语，天海茫茫自古今。”其七：《寓言三章&#8226;舟》：“我的主人已沉没/在那一阵如山的波涛/任我这叶无人驾驭的孤舟/在茫茫的海上/寻他已死去的目标”其八：《九八年作蜃景》：“蜃景微茫浮浩瀚，有人缥缈水云中。早知隔海来无路，每到登高望不穷。敢觅舟因双鬓在，思回首已一生空。遗躯剩葬嵯峨岸，听鼓长潮万古风。”这几首诗难免重复之讥。它们使用一个意象，互相连带，一起描述了一个追寻者的心境——确切地说，是一个追寻而失败者的心境。



附录二：新诗一章：《咏荷》。依依兄作《网人小记之碰壁斋主》，命予观之。文中多语及拙作《荷塘集》，因重翻是集，被酒更作一章。老丑之笔，无复少日风致矣。即以此赠依依  [2001.11.22]
在许多生之前
我一定把什么物事
遗失在了荷塘
所以此后的生生世世
我向荷塘固守
从不他往
我在波面跂立
向四周伫望
因为便连遗失的方位
也已经遗忘
遗忘得那样深沉
为了寻找它的踪迹
我不得不伏身为藕
钻入深幽的泥底
遗失得那样缥缈游移
以至于我清圆的脚迹
踏遍了湖面
每处可容身的缝隙
我当然也会开花
开得茫然而伤感
使采莲的女孩
为我怅然泪下
象我飘坠的落瓣
我从不告诉她
我开花的原因
那只为了留下莲子
为了让我有下一世
重作搜寻
最终我是要离去的
只要我想起
遗失的物事
只要我重寻到它
与我合二为一
再无彼此
是的我将决然而往
不惜让采莲女孩的思念
如藕断的丝长
不惜让她青春的容貌
刻上悲伤
不惜让她的容颜毁悴
如败荷的折皱枯黄
甚至不惜
让这热烈如火的湖面
终古空荒



附录三：谐言一则
澳大利亚袋鼠有名“美眉”者，尝登澳洲小姐之座。慕吾中华王化，越洋而来留学。海关得之，捕送动物园。中华之鼠闻之，膏其唇而垫其乳，焗其头而摄其须，穴地而往，群与观之。及见，相顾骇笑。一曰：“四肢三围，无一合格，此尚能着泳装乎。”一曰：“壮硕如许，一农家妇女耳。粗俗粗俗。”一曰：“此患肢端肥大症者也，上海纽约之时髦，固以娇小玲珑为尚也。”一曰：“不四脚爬行，乃两脚蹦跳，大丧淑女风范。”一曰：“不能贴地梭行，宁不能效猫步乎？猫虽劣等民族、恐怖份子，亦有可节取焉。此之谓文化对话、以夷制夷。”其至幼者曰：“难得她好大个袋子，装得一斗谷。”此语一出，群鼠噤声，但闻巨响哗然，口涎满地。