
碰壁斋主（卢青山）《壁下诗存》卷五至六
卷五 一九九零年

无题

微香淡影在黄昏，腊到春痕并雪痕。昨夜梅花今夜雨，缟衣人去扣谁门？[在原作搅，燕垒莼鲈胡僧三兄摘之，因改]


立春夜听雨

居家藓石更深更，谁复沿窗扣冷尘。多谢春边第一雨，来寻尘海旧诗人。


春雨出行伞下作

寂寥诗酒两难酬，日暮聊同小伞游。不尽乾坤飘碎梦，无边岭海睡深愁。幽鸟独来初上草，冷塘谁立百垂头。浮生看足春秋雨，漫以长歌当哭休。


春日车中书所见

得春微泽已风流，浮采喧香夺陌洲。谁似长条无限柳，越深浓处越低头。 （其一）

四五寒花簸牖轻，初阳无力敌泥泞。忽然路转峰分处，大地长天两对青。 （其二）


无题

搔头碧玉紫罗裳，谁识春归断絮肠？日暮游人都扑尽，濛濛更去扑斜阳。


四月十夜与肖坐作语不得语歌

对坐累日或兀兀，忽语愁怀堕砰石。云溪之地卑而阴，苍崖怪柏森崱嵂。居来代谢四年春，藤筇踽踽人默默。万花汗漫新畴亩，危立味到秋萧瑟。对此双眼如枯兰，出言哪可成谑悦！滟滟杯盅泛光彩，古人能之今嗟惜。白接li[上“四”下“离”]残敝驴宰，所存唯有世眼白。道根并与尘根深，盘礴吹烛瞢对壁。此语语君君欢未，恐或冰炭摧肠急。绿鬓红怀似可恃，黄尘白日去飘忽。我额凹凸三鞋纹，尔髭飒飒抹黑漆。旧梦积苔委芜荒，世事滔滔日相逼。衣食纠构竭膏腴，略能温饱如行乞。似此欲语语先移，但指窗月微茫色。吁嗟语者发深机，语不得语何如敌。中宵叨叨内热沸，跣足科头扯秃笔。与君诵后不必存，散与魈魅消永夕。


次胡秋芦叔《杂诗》韵作《十术诗》，始得其七，为事弃去，遂未续作

牛皮术

旧疤痛尽泪初干，跃进炉风总不寒。愕愕难容一士语，峨峨最俏长公冠。[东坡巾高而岸，盖高帽子也]三年大治泡汤席，四化小康望梅餐。口号为床复为被，二郎腿架枕高安。

人事术

海蜃蓬莱自可通，付君汗血大鹏风。路陈六合八荒外，人在千绹百网中。举目庙前兼庙后，低头朝北未朝东。红颜碌碌成灰土，印斗红红列彩虹。[吾人办事，叩头而求盖印，其难有如是者]

欺上瞒下术

政策来时有对策，公家百事不伤神。岿然任我排排坐，急煞随君遍遍文。开闭上司真法眼，阴阳下级会心人。只消报告三张纸，自有光荣万奖金。

对外贸易术

真为技术百之五，九五唯能害国家。过得瘾时须彩电，矮于人者是名车。[所进口者大悉为彩电、轿车成品，于技术实无补益，唯长百姓奢华，供官僚淫欲耳]岂期吴国皆阉竖，竟娶西施在馆娃[进口生产线，复多有本国技术不逮，不能使用，闭置仓库生锈者，主事者固不任其咎也]正喜他乡逢故识，交流大计敢言奢！[尤甚者进口生产线启封。其上商标赫然为“中华人民共和国制造”。《山坳上的中国》言此类甚夥，故是书已禁]

吸收资金办厂术

接客欢声似殷雷，资金管理涌泉来。楼高矗矗遮青宇，毒重阴阴卷黑埃。肥水尽流外人去，财门真向自家开。都言形势蒸蒸好，从古杞人是错哀。

杀鸡取卵术

各业投资皆灼热，居然学校独清寒。倘言教育真微事，若数文盲是桂冠。种木成阴安可待，杀鸡取卵即为餐。人生识字忧患始，百载之期必大安。[以今学生流失率、文盲增长率计之，百年之后，吾国将无识字者]

论罪术

党魁自古接天通，能使横斜左右风。在位追随尻尾后，失时推倒粪泥中。言言圣旨盖今古，罪罪个人迷北东。拯救人民拯救国，党如雨后之霓虹。


闲行

清闲长日无多友，晨兴冲岚付独行。曲水门前流古隶，修筠屋后矗千真。无风闪叶知移鸟，有路通幽不见人。已到黄昏瞒不住，阳光点点漏余金。


随肖健浇葱戏作

老肖业余一老圃，手执盆瓢侧埂行。柿态酒中酣少女，茄容黑里俏佳人。琼浆白洗葱葱指，豆角青垂辫辫云。一笑回头对余语：世间尘土粉铅痕。


感物

中宵独起翕张发，百物模糊恐我心。树借森风传鬼语，月瞠怪目看幽人。狞萤攫面飞阴箭，诡石潜波捉冷痕。大地苍山谁杀死？千层黑幕掩尸身。


桃源行

桃源春水流桃花，随流随堕层相加。出洞纡盘三百里，溪面见桃不见水。柔轻摇荡如红绢，山光天色俱红染。渔人冲红一舟行，手撩红波飞红云。秦人相见骇不识，童瞳婴肤皆桃赤。作语桃间脆禽鸣，步态桃瓣飏缤纷。归来看世不惯熟，花气恶臭人恶俗。随行尚有洞中桃，及此如灼皆蜷焦。苦思迷路安再至，渔人落落以忧死。高士逸兴诗人吁，桃源一见渺荒虚。我来千载嗟更晚，望断桃源枯双眼。望所不能意转平，欲营桃源于吾心。


七月六下夜月下孤饮作

月光入户欲邀吾，惊吾睡眼抚吾须。我不能饮不能辞，杯盘列列小风池。我出月色转炽烈，云中转出金橘洁。淡宕依回若有语，又羞语切拖云隔。一盏清莹非饮酒，如饮月色冰心透。我问月亦解饮否，此夜风清如醇酎。我饮月色汝饮风，翩来起舞万山松。泠泠露滴疏蛙鼓，流萤簌簌飞衣缕。我渐欲醉倚深梧，月四寻我循西隅。嘲吾帽侧足斜倾，故荡我影入波痕。波中有月黄珠泻，上下谁真复谁假？我不能辨心茫然，鼾声渐起凉石罅。开眼月去去已久，一星如月当东挂。


七月十一黄昏浴来风

扑地旱云如铁裹，枯枝连日鸟无歌。太阳握火摇红纛，上帝挥风斩热魔。浴晚披凉真至善，呼龙莫雨免群诃：三千里岸生灵贵，闻道长江涨若坡。


八月六夜月蚀诗

夜热天地如蒸笼，下火上腾不得出。我自中班子时归，始离空调尤怵惕。卸衣持盆来就水，有或告我今月蚀。大惊仰首急相寻，树隙有光意少息。循转得空窥全豹，半环金镯弓窄仄。整圆隐隐如可辨，弱眉楚楚堪怜惜。浓墨湮晕推暗影，森然冷诡相迫逼。若鬼毛发竖獠牙，月整余势犟抗敌。我视粟粟胆訇碎，捏拳耸肩欲助力。旁人笑我何失态，我亦自惭情易激。翻恨不及睹伊始，天狗已作末弩迹。人可袖观物莫能，天象有变皆异逆。乾坤无风气沉凝，昊幕惶惶渗黑漆。千山千树竦身躯，若惊若怖失魂魄。万籁钳口不得见，蟪蛄偶语如魈哑。吾人看久意渐平，拂水皆谈此奇历。旧年日蚀亦见之，兆人墨镜纷指啧。果然感应天人否，古则锣鼓驱灾急。不知地球日月间，日光投影在月壁。忽如冰瀑泻脊胛，透心沁骨寒恻恻。大风来吹山树动，层潮翻海象踏踢。仰首苍穹浩无边，满月怒光聚万日。


八月七夜红月诗

我生何幸眼何福，二日睹此三奇月。昨夜慷慨战天狗，体虽微茫气决烈，从知大难大义际，常娥亦有丈夫节；及胜白光怒如潮，银海眩眩山川豁，照此宇宙如君临，谁谓阴精下阳魄。今宵树腋偎红球，胭脂熟橘谢其色。如此温柔如此艳，化我寸心软我骨。其形荡漾看不足，其态旖旎写不得。如春天发百种花，和风和雨微摇曳；粼粼闲湖生靴纹，颤颤少女低眉睫；摆枝款软如轻避，闺中腻友相戏悦。偶藏总角羞面人，细抚山背慈母泽。吁嗟爱月廿年我不虚，写月千篇心力竭。百幻蜃景貌难模，爰处百境情变迭。若人立世随所在，耿耿一心贞不灭。


病作。八月十六。

簌簌梧桐落，西风揭牖帷。无家命转贱，有病药难医。一室如荒野，三更望曙鸡。明朝秋惨淡，谁复扣柴扉。


病作。八月二十六。

若有人兮山深，崖崒嵂兮涧冥冥。流忪云兮坞坳，吹松风兮峥嵘。岚霭朝而荡漾，烟光夕而氤氲，如仙子之裳兮拂萝薜之娉婷。洞兮峻，水兮渌，秋英落兮波澹澹而缤纷。猿啼穴兮熊咆乎梢楸，夜窈渺兮声凄清。虎啸以震槭，龙激而摧魂。若有人兮栖其间，肩石削兮面藤盘。衣兮残草之荒秽，食兮橡粟之粝餐。鸣古堠兮蛩螀，弹素月兮五弦。胡为乎留也，挹露尽之余寒；胡为乎滞也，愀秋声之枝端。彼溷淖兮将宜孽乎蛆蛹，张罟网兮岂虚设乎鹏鹇。惊弓之鸟兮遥远乎曲木，曳尾之龟兮涂泥而踔跹。鹪鹩兮鷃鼠，巢一枝兮止腹便。胡为乎来此，跼蹐乎焦原。病起兮力薄，拄筇杖兮心茫然。天四合兮云漓漓以欲雨，孤茕立兮仰苍昊以无言。


侠客行。同前

曳影之剑生电光，中宵熠熠起沧浪。绿耳之马骄腾骧，急风掠鬃飞云扬。壮士岳立依扶桑，烈日燃焰离咸暘。斫风挥水断柔毛，大笑平野逐鹰雕。忽然回首不得意，兀立四顾天迢遥。光不能霓虹贯日冲阍阊，杀人饮血如割蒿，力不能大野擒王探囊物，盐车髀肉何煎熬。易水霜流空萧萧，渐离筑碎荆魂消。胡为乎来哉，小技狐兔赌粗豪。弹铗悲歌松风朽，日暮典当青肆酒。琥珀泛光白玉樽，空缸一仰黄河倾，耳热气吞昆冈崩，恍若千里不留行。酒罢惘然归去时，西风吹泪满衣襟。


采莲曲。同前

江南可采莲，莲叶何田田。小舟穿莲看不见，罗袂莲叶共翻卷。采莲遗郎郎不语，郎言心似莲子苦。郎不语，莲子苦，鲤鱼风断秋风浦。一朝莲落霜来飞，妾将嫁作他人妇。隔莲相望日斜斜，唢呐吹过莲塘去。


阳判儿。同前

白门柳，夜深鸣，闻郎马嘶急开门。五更霜落满天星，罽帐暖毡拥娉婷。博炉香袅秋风吹，吹散双烟人别离。


星期天作

百计消闲愿总非，栏杆九曲尽依回。酒能有伴焉辞醉？家已无人不必归。两事俱空心惘惘，一庭差喜雨霏霏。瞢腾坐便无人我，猛见台钟秒秒催。


郁达夫韵

堂前寂寂旧栖鸦，曾共余阳看影斜。不语重帘飞病燕，多情败壁护孤花。何堪雨后千欹草，犹似年时一驻车。相对调笙态无限，几时飞入碧霞家？


花开

花开花落分携地，夜夜西风过荻蒲。唯有相思无剂药，可堪细想是虚无。祈来一梦犹难定，约到三生不更愚！且共清清秋月影，茫然踏尽晓山隅。


有作

文章

无根无的能来去，偶住斯生必转蓬。日月忙如推水磨，文章价不减秋风。长驱孤胆千秋外，曲倚回肠九折中。知不可为掀不脱，每于蝜蝂一恭躬。

山居

久无意思观尘海，寄室秋梧荻叶村。葬梦堆山苔万叠，流年篆水额三横。不分时季交风雨，略得余闲味醉醒。大可浮生从此了，中宵何事起孤吟。

客至

我生空有气燕并，憔悴韶光憔悴身。未免酒阑歌鏜鐽，可堪人散夜深沉。谁欤吾友吹箫至，敢不为君倒屐迎！相对寒暄不多语，青灯暖似两人心。


无题

我有伊人觅不得，环佩江湖渺渺间。惆怅登楼惆怅下，夕阳如水漫千山。


无题

烈士杀人以剑，世士杀人以心。仰天长啸，四野冥阴。


某夜作歌

云溪老子不能寝，雨疏于漏风如死。夜黑压屋摇深海，我床一粒古芥子。浓霜簌簌自心生，灯光瑟瑟四逃避。我将一叹奔殷雷，溃此朽灰万物事。匹马少年飞奇鬃，神峭如剑柔如水。牵星喝月不能顾，人间鸡狗天下士。兰蕙之佩珠玑冠，筼筜之节气虬盘，夜明之目光烨然；夫何一至于此，老夜如尸卧坟坛！酒如炭烙炙肠肝，歌如堕铁碎玉盘，明朝雪满山阴路，余勇尚能搏兔还。


南江蜃景歌

八月十一七时末，天空突兀怪事发。幕阜之山为蜃光，驾双彩虹渡南江。十色氤氲喷霞绢，冉冉蓬丈来飘翔。万人相传空巷出，手篷搭额颈齐扬。仙人隐隐辉琼彩，云绮之马风裳佩。古乐泠泠飏清空，天语历历落耳快。若可与谈迷缥缈，令人痴立忘身外。白鹿青骐射电影，明星玉女翻银带。其时江中之水水如天，天中空气如水颜，摇红荡绿不可止，沁沁染上人衣边。昔我旦发南江桥，午及幕阜摩天高，子时归处月如潮，梦寝三载魂尽消。有人怯怯颜如玉，微颦小笑兰麝吐。寄语桥南看蜃人，旧游双影犹在否。


《女儿曲》脱稿即题其末。十一月二。

偶尔相逢说古亭，为君长撰女儿行。一天荒月埋魂地，百代秋风卷梦人。但有平和能到死，更无歌哭可疗心。我而非主君非客，两坐闲看淡淡春。


四绝。十二月二夜

山云黯黯水悠悠，夜月梧桐坠未休。无事瞢腾又一日，每摊被处始轻愁。 （其一）

秋尽楼南月尽西，一围山壁绕菰篱。读得离骚人欲老，万家深幕梦初迷。 （其二）

台灯如眼照霜眉，只影犹存未便悲。人事艰深浑似海，我凭孤盏作船催。 （其三）

文章事业两无成，心底瓶中一寸冰。休忘今宵骑旧梦，故园何许在迷津。 （其四）


卷六 一九九一年


读退之《送穷文》作。元月六。

穷人跳踉鬼者五，韩子送之卒与伍。文盖奇于鬼打墙，气盖愤于鬼投江。不意鬼能骂人痴，教人诗书屈其词。吾闻鬼者子不语，道统之流奉此竖？所为何来曰有以，孔子之师实若辈：不见子游十四载，陈蔡之厄面如蟹；颜渊一瓢一箪陋，其体固必似鬼瘦。退之安必垂其头，为鬼所羞实自谋。拍手笑韩今为鬼，与彼五鬼决裂未？我方自幸非其伦，自省赫然鬼在身。


云溪山人歌

天下至穷云溪谷，中有至穷天下屋。云溪山人非世居，随风飘至相狎熟。熟即为家家本寄，山人安辨其华朴。相倚觳觫书橱四，二案一椅供卧伏。白壁森森如白眼，五年睨我背弓矗。杂纸堂皇相推挽，屋如旷野纸蒿簇。有时寻人人不见，开茅剔草蚿而缩。亦有似屋冬来时，风为主人人客宿。隐几神游不可惊，为客为家两难卜。绕屋之山趋奔驰，脉浪如海之雕塑。千秋固是此中人，穷隅秃岭味如肉。披岚冲霭飞寒霖，耸肩屈颈如峰麓。当春绚烂仍踽踽，万花丛中一粪曝。山不嫌余粲其颜，峨冠者来其美蹙。留余驱人何为也，山其与余为心腹。云溪山人之所有，有此山屋两穷物；山屋之穷何所状，唯有一月相照覆。流泽于林林无声，修眉如画画窗幅；洞牖趺坐四围趋，万人来拥生公肃。行则髫童逐我影，立则粲者偎颔淑。山人至此安求哉，中宵独乐常哧卟。山屋月成三皮匠，相聚岂非诸葛属？胸如丘壑月如心，屋贮二者并山人，岂非天下至富足？谁使可人扣门来，相与口舌卧游读？


元月十三夜醉作。

草隙霜边有我居，夜阑吹冷壁边书。平生不恨穷如鬼，此地何无水可愚。[退之有送穷文，子厚有愚溪诗]路北路南真胆碎，年头年尾最心虚。一壶怆酒吾将老，早备藤床剔发梳。


元月十四得信。

信自远方来，薄如枫叶槁。始握伫惊疑，急展如火燎。怅怅乃久之，再读略慰好。旁人怪惊问，讵知我心悄。不言长相思，言彼新欢巧。个性有修养，将偕百年老。检视作信期，元月之九号；是我飘泊时，思彼诗刚草。折叠入囊怀，独往归家道。事往复何悲，幸彼有所靠。太阳澄红光，逐影追欢笑。


将进酒。元月二十二与肖饮赋此劝酒

天地夫谁为主始，人世夫谁为绝止？当其二者未分时，二子怆然举杯子。雨落云溪之凄清，冬压云溪之霜霖，人怀耿介之玉璞，世有万美之凋零。饮以酒，歌以狂，哭以声。万山杂沓趋奔驰，万水激荡生喧豗。摧日翳云卷横肆，盖地长雾迷天梯。吾将上索乎阊阍，请长风其为裳衣；吾将下及乎黄泉，使锸锄其为途歧。知江浒之辽远，悲吾生之倏非。肖子，其举杯！


和陶渊明《饮酒》。冬夜深寒，辄饮三数盅。天地俱睡，未睡者予与明月耳。醉余无以为乐，遂翻陶集，读之不禁，乃为和之。陶公予所至喜，欲尽和其诗，恐天下无这许多酒耳。

酒固无佳恶，得兴而悦之。繁衢无可语，况复阒阑时。忽忽一转首，曲生其在兹。朝露苦曦短，人世岂及疑？斯疑不能决，兀兀相扶持。[王国维词：人间事事堪疑处，唯有兹疑不可疑。] （其一）

薄书轻蝉翼，史迁重于山。我一局促子，安足勘其言。转转如辘轳，春夏欺流年。渺夜冬霖落，独乐将谁传。 （其二）

夫人异于兽，其赖意与情。情意及乎酒，恍恍莫能名。达者观其逝，昧者强其生。临棺有悔怛，始知朝菌惊。大厦若可耀，废墟先已成。 （其三）

日旭理行囊，日暮观尘飞。游子欲能止，所止一何悲。鸟翮隐松槭，穷巢相因依；鳞鳞梁栋比，四顾将安归？中宵视秋镜，二鬓种种衰。前路固无定，素心讵可违。 （其四）

吾年隙中驹，丹荑卒谁是。柔者如长流，刚者易摧毁；齿落舌犹存，君看何似尔。终南诚可居，入汉疑黄绮。 （其五）

月色荡而柔，漫空飏梅英。床头寻白堕，慰此幽居情。开窗迓清光，清光如酒倾。兴至昧知者，微歌答禽鸣。春风明日作，芽蘖当衍生。 （其五）

泛泛不系舟，湮湮去者姿；五湖何淼淼，岂以笑一枝。乃璞如丑石，敛敛含瑰奇，举世无良工，趋之将安为。腾踔以高迁，千里岂槽羁。 （其六）

岚帷向暮作，日旭青山开。孤杖而独往，往往穷幽怀。灵水趋世出，兀石何悖乖——跻蹬为坦途，枕堠为安栖。不见耿介石，风化为流泥；不见蜿蜒水，曲折与岸谐？将问水与石，两者其谁迷？饮酒不知夕，月出与依回。 （其七）

昔游二三子，各在水山隅。一年报一信，往往逸中涂。日夕相怅望，其情安可驱。遥知守素怀，言语亦多馀。秉烛坐清宵，月色临吾居。[薛为宏辈也。] （其八）

松柏敛高姿，觳觫为余道：“傲霜不计年，索索终有老。危命强支持，一旦露枯槁。比之岁枯荣，孰计谁为好？”“应世千万法，称心为吾宝。辽鹤不死者，岁岁悲华表。” （其九）

讵知和陶者，爰当弱冠时。苟非杯中物，焉直费其辞。我生无根蒂，陶公始在兹。灵肉两攻战，贫富难然疑；时空倏幻变，道物相凌欺。此心究何托，欲起公问之。[人生无根蒂，飘如陌上尘。陶句也。愚意一语道尽陶公心灵底蕴，余者可执此而贯通焉。陶公于世界、人生，深有哲学感悟，而其向外观察之背景、返己涵养之所成，则愚所引十字而已。陶公卓绝者在此，古人论陶所不及者亦在乎此。解人正不易也。好事者细按陶集，当不废吾言。] （其九）

怀芳趋人寰，恍若蜃中景。一朝变而灭，世客犹不醒。余非偶去来，风景安能领。一壶行山凹，见者讥不颖。笑而不之答，道契吾自秉。 （其十）

少得奇书趣，高尚以为至。坡公慕揽辔，终为蕉叶醉。吾今疑初心，徒行何所次？既无毕竟归，所历安足贵。茫茫不能辨，酒中有深味！ （其十一）

筼簹障朝暾，其中有幽宅。昨暮醉而行，夜雨迷印迹。千岁有馀忧，人生不满百；皆若雪中爪，再雪荒荒白。援壶酌孤酒，倏变安足惜。 （其十二）

绕屋丛蒿蓬，旦暮所行经。旧者朽已落，新者且将成。掘泥见黄嫩，明日春风更。众皆侍花木，翳翳满前庭。时以彼繁艳，间间而自鸣。讵知非自然，终不洽吾情。 （其十三）

攘攘战争事，苟利之所得，区分正义否，此言诚大惑。海湾弹丸地，戟戈相挤塞。西方油为本，利同联合国。百姓惶无归，吾常为默默。[时海湾战争。] （其十四）

平畴饶燕草[燕子草，农人种以肥田者也，春来满田紫红花，及耕，覆于土下。沤作肥料。]怡怡铺春风。农事或未动，锄耙在理中。一旦滋时雨，万景豁然通。善饲圈中牛，遍野犁如弓。 （其十五）


育秧歌。四月十一归乡作。

菜花黄老桃花发，平畴交风纷草碧。我牛觳觫犹堪用，牵绳出圈欣鸣疾。我农卷袖试腊水，水固冰人人笑哑。相逢共指年年亩，明日可以动耕力。秤稻倾桶出素贮，浸种催芽在温室。布谷来飞汝何迟，贪巢畏冷误催职。白塑料布架竹弓，扰扰遍野伏长龙。时揭边陬探其功，盈盈相语飞春风。我来久立身恭躬，欲言不能人匆匆。有老龙钟久视诧：汝岂衰朽如我者？岁用一年在一时，胡为优游迷闲暇？两语成欢班荆坐，忽然长叹风掀瓦：以农为本五千年，十年弃我敝履下。为工为商见浅惠，十亿八亿腹岂假。问君工业大飞跃，可有巨力赚外汇，进口米粮屯仓仓，使我废耕腹不匮？商者流通浮萍样，物乏何流掀价涨。[老人乡中爱观书报，留意国事者，素为乡人推服。其所语如斯，见虽不全，未遽全无理，实录之]我闻斯言心惘惘，为言重农国新尚。翁言此事亦闻之，观其实效何如也。夺农为工四十年，汝岂不闻剪刀岔？吾党政策如飘风，朝令夕改惊走马。化肥农约贵如油，官贩民贩为其霸。种田一亩本三千，年丰谷屯难售嫁。及秋收入果盈盈，黄鸡邀汝桑麻话。


抓青歌。拾青苔以覆谷种，保温使易生芽也。同前作。

青苔青苔何贱值，侯门见之心不怿；封牖没壁千年后，酸诗人来为叹息。吾民出住青苔间，爱苔青气喜苔颜。当春滑露碧玉毡，桃光李色无谁怜。背篓村姑邀三五，黄毛二辫衣粗布，莫向柔桑陌上行，千山溢笑失鸟语。坎间花炫不知名，摇风拂额吻钗裙。花兮花兮莫我逗，农家生计在春勤。茸茸结壁丑湘绣，我细撷之映玉手；绒绒入篓价如金，我以覆秧护秧针。厚厚覆种我心喜，我护我秧如婴细。斜日归时映颊红，村头幼妹接相从。为问采得新花否，抬头姊颊胜花工。


争水歌。同前作。

田为躯身水为血，吾民生息赖水恤。夜半披衣户户起，淘沟塞坝趁凉黑。渠接水库绕山环，到我田时泥半干。搭棚卧露非所苦，守水入田岁所瞻。龙骨鸦尾翻鹘鹘，[联联翩翩衔尾鸦，荦荦确确蜕骨蛇。东坡赋水车句也。此制似汉时已有，迄今犹用之。]汗与酷日相煎热。半午来看仍踽踽，田中水薄不及虱。忆昔未分责任田，队里水泵日腾喧。泻水如龙吐银白，使我怿怿开心颜。田下户时竟如此，队有其名实空悬。卖尽家当谁鼠目？浅见望分三五钱。艰辛来诉队之长，摇头摆手非其权。车水得及犹可说，急时守田相争夺。小者对户列弟兄，耙棍入手目眦决；大者统村集浩荡，祠堂歃血誓存灭。吾嗟此事不治本，临时警察解纠结。政府拨款民醵助，队置一泵何难有。当日东坡荐水车，千年用之无改加，对此汝将喜与嗟。


四月十三车中作

杜鹃桃李转开零，春水谁家荡绿云。山上赏花人似朵，我来遥赏赏花人。


四月十四快雨诗。

天泪淋浪泻巨雨，天喉喷薄奔雷声。问天伤心以何事，降此怒威下土临。山如弱兔颤绒毛，水如柔丝吹飘摇，羸赢老松楚宫腰，栗栗大石鸡雏娇。我牛闻之快鸣嚎，我民笑指如钧韶。耕种事急在眉梢，天公如此无祈邀。但请后日无狂骄，漫我平畴漂我亩。须臾雨止万物岿，虎头蛇尾天何颓。檐边树末滴余微，千山空翠岚来飞。泡桐落尽空枝丫，鸟集翘仰解语花。


杜鹃花歌。同前作。

杜鹃花是胭脂水，天实泻之山如洗。桃杏寂落无余姿，此花独来弥千里。油菜黄自早春时，彼为兄兮此为弟。花光如传接力棒，传之荷莲是晚辈。春光亦如戏台喧，最要压轴殿其尾。照日红艳胜日烈，雨倘来飞染其色；连天巨火烧千山，漫地涔涔泫红液。谁家屋非山间住，绕屋谁家无此物。三月和风尽余寒，空城空巷无人迹。江之渚兮石之欹，纤手之中鬓之隙，相逢语笑轻如絮，单车首尾尽其赤。洛阳牡丹闻天下，雍容富贵何矫假；此花真是平民花，出门满眼无稍价。十户中人君王笑，花之贵者实可怕。天固无私尽其藏，彼岂曾至山之野。


踏青诗

年年欲踏青，每春以闲除。今春行已尽，明岁复何如？岁月驰人间，有如转辘轳。辘轳转返故，仿佛未循驱；讵知吾齿改，井绳渐短殊。樽中生苔绿，伫窗听人呼。桃花落南谷，杜鹃遍北嵎。向暮归来笑，插满自行车。呼人欲告语：“及此少年躯！明年纵欲出，此兴尚有无？”


在外寄肖健。

一春无那雨缤纷，断蒂残花断梗萍。信怯五湖云外远，山来万里客边青。剩磨诗笔狂能尽，偶触中肠意一惊。浅冷深潮夜如海，孤舟可许逝平生？


病目立二楼栏杆作。

嗟我双眸无艳福，不禁书鬓几磨厮。屡望浑迷山近远，时低莫辨树花枝。小技文章真可弃，流年风雨欲何之？告汝难佳亦休劣，余生尚久两扶持。


四月二十四消病和陶《形影神》

形赠影

天地亦不久，河源有涸时。况乃肌肉体，凋毁欲何之。见汝常怛怛，知汝能避兹：性本非实物，出没无所期。使我躬长官，折腰有耻思；汝亦随如弓，其心安凄洏？与日相隐现，虽失无悲疑。嗟我得为汝，快乐安能辞！


影答形

汝尚可自为，被迫我独拙。使汝立日下，我安能与绝？使汝揽秋镜，安能异悲悦？日中复日落，长短以时别。汝待秉气生，气衰飞而灭；我待汝与日，同病内炙热。汝可立功德，身高名不竭；我云长相随，位置不改劣。


神释

天道有常运，熠熠自昭著。人为三才中，虽云以我故，苟无丰健体，谓予将焉附？万物皆有待，此岂予私语！生死古皆疑，达然以自处。生非我所赋，死非我可住；汝去无减加，后者来无数。赋此无恒影，赋彼可为具；羡体何愚顽，折腰安足誉！坟墓七尺土，功名携不去；有必不可为，虽死何足惧！罚汝三盅酒，从此毋多虑。


四月二十四看《围城》作

人生如围城，堞垒阻隔之，内者不得出，外欲架云梯。人生如围棋，搏杀真狂痴，看汝得活日，是我必死时。人生如围城，得解亦何持？入者空无有，出者荡无归。人生如围棋，结局莫过斯：半死各半活，相见大欢慈。


四月二十五消病作春歌。

谓春有足逐无踪，谓春无足踏处红；谓春有手不可握，谓春无手摸面风。四野泥芬春鼻息，一江深水春柔瞳。我知无形春有实，盈盈伊人佳颜容。出没阴晴朝暮外，居家天地为闺栊。深夜往往潜扣户，出门万景豁然通。剥我仕女衣衫薄，播我田畴嘉禾葱。谓春无情雨如泣，谓春有情阴蒙空。谓春不笑花嫣然，谓春不怒雷交轰，纷呈百态相更迭，追逋救火画难工。谓春不去万英落，谓春不住明年同。谓我非春意不惬，春到我心轻飞蓬；谓春似我春不喜，明年再见齿牙松。


同前作春雨歌。

春雨市上霓虹灯，霎霎朝暮万千变。乍开乍合新林娇，如雾如岚泽野遍。有时万里飘邈绵，夜半谁负山不见；有时暂止气浮游，轮廓差在失近远；有时风作忽掀开，谁撕窗纸露一线。蓑笠挑秧凉打面，红伞摘花花泪泫。雨日交攻互齿牙，爰来爰去脚手乱；若人行山山不平，时登峰嶂时壑坎。一年看雨过一春，年年春雨鬓渐徙。世事变迭亦纷纭，苟不迷之有一事：使我耿耿持一心，沉浮吉凶安足齿。


陈文屡来听予录音机，而讥予所听尽古董，又长年蛰伏不出，其今人古人生人死人乎。戏答此。

肌肤看看生苔绿，笑落陈生满地牙。怕被群殴街上鼠，且容安卧土皮蛇。[俗作是称，不识何名。性至懒，常盘憩于屋角阴凉处，人或撩之以棍，辄昂首一顾，旋复照睡不误。然其为蛇甚毒。予乡多有。乡语讥人之懒，恒以之作比。]心虽寸地堪栽豆，梦更千衢好放车。频啭篪埙录音器，新潮古典子知邪。


有蜂入屋。

春山得雨一笑绿，花气泥香荡空谷。山如高人邀不来，开窗一蜂飞画幅。我待细评谁家笔，忽自画中飞入屋。快翅颤风浑如无，蘸我须鬓扑我腹。嗟我陋居无枝葩，胡为撩书尘簌簌。传粉事业不得及，弃置踽踽自幽郁。幽人高士两似我，外能偃蹇内孤独。举酒属汝与青山，试为三友日相逐。山可为秋汝可死，其谁悲之我独哭。


代札寄薛为宏

汝如风中萤，流转随风堕；我如风中树，摇撼难右左。[薛自毕业，数易其地，而予则守一而已。]各非自由身，天空如圆锁。劳子嘉三约，羁绊不能果。忆昔在长寿，酒楼欲推挫。高坟生明月，旧句颐尝朵。[薛信有云：长寿那曾想推倒的酒楼。又，予在长寿作诗，高坟生明月，低树聚微风一联颇为薛所赏。]潘家犹在眼，辣椒烈如火。一隔忽三载，作信愈懒惰。使我怀怅然，酒阑心欲破。寄诗无他求，近况一报可。


夕阳诗

雨余谁挂西天帜？万斛胭脂泼脸工。唯恨不当春盛处，夕阳花海两争红。


六月二日阴历之四月二十先父忌日作。时醉卧肖处。

七年长短手翻覆，青山旧在水旧绿。少年绿鬓堕水花，奔世情怀失山鹿。生者所能已如此，何况泥下朽墓木。四月清明三月生，清明不归生不祝；今日之日翁所死，一樽淡酒权当哭。醉余闲看市上尘，千臀万踵仓中谷。几人眷眷乐其生，几人翌后闭其目；几人曾解诧生死，几人曾味死生酷。古来如此安足语，聚则为躯散尘辐。死死循回山春草，生生不绝流相续。他年我亦将去来，廓尔无言随所属。拍手指肖同一笑，不醉不舞非愚俗？使我生者长欣然，知翁地下亦慰足。苍苍者天茫茫地，一月何来冷相瞩。


平江长寿镇银杏歌。六月七日。

平仲之木在长寿，古干挺拔何嵚崎。咨嗟仰首不见叶，但与碧落碧相齐。居人久住忘有日，夏雨冬雪其谁知。少年竹马绕树走，老去坟墓在树欹。扣树而歌倚树息，苍鳞蟠根安足奇。尿溺加身久已惯，刀洞其骨斧其皮。我来低首询以往，百岁之翁瞢无词。上祖传遭电雷击，数代无人见断枝。出门相看行相绕，未闻灵异呵护持。我知此物古遗孑，猿未直立彼已岿。洪水猛兽不能害，此非灵异灵者谁。茹毛饮血当亲见，欲问沧桑幸勿辞：盘古女娲何渺渺，天地吾人孰造斯？衣冠行住日以新，思想意识可改移？殚智竭力丰物质，口体所营将唯兹？后土閟盖无尽藏，穷挖苦掘有涸时？挥戈怒与自然战，人竟胜天天胜之？自然为敌为我母？枭獍所向母安施？自求生存抑掘墓？高速发展得耶违？愈文明时愈堕落，人类毕竟欲何之？古貌深怀默如石，树老不参通禅机。谓天盖高地盖厚，远弗能届久莫追。人类代谢不一瞬，我况人中一孤畸。四顾茫然空宇宙，鬓忽已白泪淋漓。更有一语鲠不出，强一吐之心肝摧：人类之前有人未？彼何所状何所为？以何得生何以灭？今人灭后谁来栖？


无题

昔年相送百花津，泣捻长条隐半身。世路漫漫人寂寂，每逢杨柳即疑君。


和陶《止酒》

冬霖落枯条，飘风来不止；秋月生岹峣，荡漾清波里；春夏蛙如战，独卧於陵子；悲来不自知，无酒安能喜。大欢无形迹，小欢随事起，以酒为欢者，大小不辨理。唯得忘怀状，徂岁岂赦己。酒余坐惘然，甚矣吾衰矣。不止将何为，事业无涯涘，酒泉酒星在，志士非所祀。


闻长寿民毁田淘金。

金为有尽藏，田为无限法。凭塘汲水不过日，孰若得源能不竭？此理明于一加二，何人颠倒本与末。昔我观谣长寿街，青石板路褐木台。野老不语能微笑，春风斩夏消尘埃。今年夏雨涨江涯，鸟客龙宫鱼游阶，罢亚[皆“禾”旁]千顷俎冯夷，池鱼未及真幸哉。胡为竟夺子孙食，即时微卵破鸡胎？旧为老区功如雷，今逐繁华遗穷赢。为政在导不在责，身寒虑浅亦可悲；使我人民能自理，安用人民政府为！


九月十四夜在临湘，病不堪其苦，作《霞伢剪挂饰歌》

我妹韶年十四五，长渐过肩笑媚妩。清汤挂面学生头，刘海拂额双耳捂。我家寒窘饭芋魁，借人墙角搭屋宇。分与一间隘且低，举目壁痕知漏雨。爱美之心人所共，岂其贫困可扼侮。学画历历肖前人，画成先向壁牖补。我来怪损古贤笔，匿笑不语转佯怒。[予有散叶画集，霞取而临之，挂于门扉。予归，远而望之，以为即取原叶贴之也]今宵周末能暂闲，意得神驰脱网兔。剪明信片作挂饰，双目低向小烛俯。哥虽老大犹婴孩，况病入骨剧刀斧，移椅来试指如牛，娇呵嫩责推尺许。我妹我妹毋嗔哥，童心易被世尘腐。耄耋在睫皱在眉，忆今朝事将安处！此语欲言鲠不出，作诗伫立双目举。


和陶《拟古九首》

遥遥原中茅，索索江边柳。商声振孤怀，怅立忽已久。作别不信年，初冀百年友。远水无佳帆，忧心烈如酒。浮世交繁华，中心久相负。落叶堕淤泥，泥上青苔厚。采撷不能尽，青蕤亦何有。 （其一）

景月相推移，昼夜亦有终，劳心无始末，的的交兵戎。药力非所及，酒况难为雄。日暮掩柴扉，避此深秋风。长望何所得？冥色延无穷。毋以千里梦，役我短衾中。 （其二）

昔爱结交柯，采采春山隅，今爱遗枯条，萧萧自卷舒。华室虽缃绮，我亦有敝庐，不能巢双燕，携影差可居。日旭理庭院，无使满荒芜，我心已秽废，对此更安如。 （其三）

永河无休歇，汤汤去远荒。独鸟不能随，茕茕栖吾堂。观此使人悲，暮色何苍茫。六合宁有极，水去无归场。人生短如沤，松柏竦北邙。毋以远所念，废此酒中昂。将问堂间鸟，所思在何方？且共蔾藿席，时迅安及伤。 （其四）

命驾将晨出，朝食未能完。霜风浸我裳，尘影敝吾冠。冠裳苟如此，安独存故颜。客驿理琴丝，萧然掩重关。所思在何许，青鸟白云端。飞光迅流箭，人生指一弹。时人日以变，绝此凤求鸾。曲尽何所得，凌厉生暮寒。 （其五）

决决冰将溶，春信其在兹。理我旧年服，毋更后游期。中心悲不置，信年素为缁。忆彼故人情，更易复何疑。经春花已脱，叶亦与枝辞。花叶长沉朽，枝岂偶回思。阴阳构天运，迁化安能欺；遗魂纵再至，旧者为新嗤。出行将何为？弃置作哀诗。[缁字陶诗原作“淄”，然东坡和陶，已先易以此字] （其六）

嘉阳发地暖，天气渐澄和。理我尘中索，聊作佳春歌。往者不可再，来者一何多。灼灼园中色，非复旧年花。歌成坐叹息，奈此良辰何。 （其七）

当夏寡所豫，将入山中游。驰鞭不以远，驾言在岳州。山色何苍苍，泱泱平江流。作诗余昔怀，今见旧年丘。闻有素心庵，嘉树荫遭周。故约如风花，余至更何求。 （其八）

遥望南山菊，茂华渐可采。居宅不迁地，故怀嗟已改。此后如枯木，向昔经沧海。沧海迷耕桑，持此将安待。故人不可得，我心亦何悔。 （其九）


人间。

人间漫说溷成沤，要有精神砥柱流。虽千万人吾往矣，得二三子复何求。年年老冢生春草，处处丹枫战暮秋。与我横刀三尺雪，为君斩尽沮颓头。


饮酒。十一月五日

饮酒废百事，作书双手颤。问汝意如何，蠢笑眯睫眼。堂下披风竹，明月流银霰，仿佛瑶台女，天花向水散。乘醉踏柔茵，起舞地天转。匪不快平生，明日尘相挽。商声惊层霜，簌簌落阶炫。尽此今夕欢，不愧造物瞰。明日复明日，蹉跎鬓欲染；回视平生心，一事无不短。一日乐一日，百年遂已满；对彼孜孜者，终竟谁无憾？论理非吾长，快酌手中盏。


作诗。十一月五

作诗离弦箭，能令石虎啸；作人圈中虎，空被围栏笑。问汝何如此，夜阑每自诮。膝能直如弦，颈幸硬如鞘；时平安用之？墙角为尘梏。弃置非无功，为蛛搭架绕


十一月七日又捉蟹得五。醉作。

先生睡起罕所乐，忽忆前溪蟹如鸡。结束未定如火燎，开窗禽语噪东西。掉头夺关不之顾，汝岂知我闲中怡。历落涧石露荆棘，下有潺潺水百欹。蹇裳揭石屈我骨，犹幸俯仰非心违。岁晚天寒蟹不出，日暮眼花徒穷眯。移时郭索得四五，两手绽裂涂乌泥。陈生[陈文也]冷灶愁无鱼，对我大笑挥勺箕。刀间细检失其一，两对人间无是稀。闻昔东坡恶杀生，待其死者快朵颐。我笑此翁真掩耳，物岂生来即死时。小铛架火不遮底，大腹朝天酒可堆。试问今夕复何夕，噎咽舌如枷绳羁。漫指霜华嗟岁短，万事如霜见日晞。


秋日作。

重衾薄被最消忧，天与昏闲小几头。檐角空生书带草，诗声漫响墨池猴[墨猴见鲁迅文，似在《朝花夕拾》]。飘风终日能囚屋，小雨垂帘不隔秋。问汝何心观世态，梦边归处酒边留。 （其一）

白菊黄萸天已备，崖边渐可理清筇。水来潭曲朝深碧，秋到枫山选断红。未必中秋真掩抑，稍凭小空试从容。故李将军应惭煞，苔门懒散竟谁封。 （其二）

上班机器真强敌，看物情怀剩短吁。请以平生邀四事，莫因书籍害三馀。云来水往筇须执，人罕山深锁可虚。亦识时光如隙马，持杯咄咄已难书。 （其三）

路草枯黄茅影折，先生便出复何为。山山绿鼓敲秋响，树树红衣作队垂。我纵佳朋疏已久，君真信士义无违。唯惭诗笔经霜老，一字无题踽踽归。 （其四）

瞢腾不识秋将尽，多谢寒风昨夜催。看菊经霜犹可爱，作诗除酒更无题。初寻小蟹惊溪瘦，故隐丛梢恨鸟啼。向暮归来丰所得，衣间草屑足间泥。 （其四）


岳阳访李石雄不遇。

豪情访戴都云散，谁拽怆风上酒车。十里长街寻故识，一张小杌借邻居。[借一小凳醉坐门外而待之]霓灯浅浅当年梦，湖苇萧萧此夜余。独立犹堪啸荒冷，吹箫唱曲久成虚。


冬日诗。

荒茅之西云溪东，居家小屋栖寒虫。岁暮云低溪水瘠，山撑瘦骨喘颓龙。白茅枯髯乱森戟，青松病膝惭弧弓。瑟瑟霜被庇余亩，层苔啮石斑锈铜。不见禽语出枝叶，日夜古木号悲风。先生茕孑五年匆，避人避世真猿公。山魈木客非异物，深宵来扣雨敲栊。泥人三事诗文酒，相随一仆佳藤筇。扶醉竹下无主客，白云时复到襟胸。饮瓢箪些濯鬓足，历落涧濑鱼无恫。归路十里迷荒渺，明月出岭光流空。宇天席地讵不足，一宵清梦翠岚通。毋笑寂寥非远计，世尘之外吾何穷。长揖群山默有语，此生偃蹇知为公。


十二月二十二夜《少年行》成随题稿末。

亭前说古吾家事，再检尘缘泪满心。已失航标真善美，犹飘舢板去来今。悲歌掷笔心都老，浅笑移杯夜未深。二拍休兮三拍起，痴怀祈莫断瑶琴。


初雪作歌。时十二月二十五日，值成《少年行》

昨夜梦中卷被风，挑灯起听沙流空。凌明启户喜看雨，豁然瑞雪堆门栊。山似老人头半白，又疑疮瘢点秃翁。玉带绕腰环细路，不知何职天所封。岁寒屋亦遮绒帽，功成田已退身容。梧桐半树落不绝，铮铮犹试春花红。尝闻南海扇尚宠，忽想北邻裘应得重。[苏联也]裂变知已非尺布，差能一雪护生同。少年行就收笔马，闲如炭烙煎吾胸。清盅浊醪价自贱，思携言笑二三朋。


山中梅歌。

连日细雨杂雪籽，敲屋密鼓变角徵。行人渐踏路成冰，邻童欲试滑撬趾。山中老梅心不死，前宵应笑白露齿。苍苍上天何阴冥，淡墨一穹匀染纸。花颊沉沉堆玉重，叶梢片片垂晶蕊。径深石古愁无人，回眸万里惊风驶。江南塞北地天空，翠幕红卮入火红。春箫暖似花边语，依依来散空山中。缟衣独听还自喜，岂必孜孜引领跂。一旦水流花谢后，踏青来看卒谁是。五年蛰居岁如日，携杯日行扶崒嵂。千首诗应水山邀，二百万言魈所恤。今冬薄病惭冰绡，拥瓶敲句不敢出。得君相爱无近远，夜夜心魂共梦席。明朝雪尽澄阳光，看君摇曳娇无匹。


云溪蓬莱歌寄王江华。

吾闻山涛云海之地有瀛蓬，居人出没翩虬龙。琼楼玉阙安足贵，绿叶裁衣藤为栊。飞泉泻牖清若雪，濯吾缨足身心空。梦中浮槎不得见，一瓶一钵千里来住云溪东。苍山连叠走翠浪，岚霞闪射辉霓虹。夜月流光洗川陇，日出浩然天地红。层壑阴睛变朝暮，啼禽高下穷冈泷。有风吹屋若卷纸，群峰拔起惊飞蓬。时来独笑和雕鹘，万事无过酒与筇。五年住久岂知季，饱醉回首岁又终。天公昨夜试行雪，訇然遍折万山松。怵惕如虫安敢出，卧听天际奔澒洞。晨明踏玉柔如毡，谁张巨卷矗苍穹。小舟安在欣四顾，故人应有子猷风。故人故人不可见，万里回风卷雪裹孤翁。忆昔巴陵少年客，疏狂能有二三朋。衣衫典尽气如虎，高谈四座靡群雄。只今流落散四海，各有偃蹇观穷通。江洲数约成空花，伊人渺漠真翩鸿。我诗久已叹如此，一年一信逸涂中。[薛为宏也。予旧诗：一年报一信，往往逸中涂]吾子札如天风堕，空谷殷殷疑来跫。山水合沓佳僮仆，苟无人领夫何庸。作诗邀屈千里驾，陶宅未迁门未封。竟夜之谈连日饮，为子日夜拭杯盅。


留以存脈 文以致道


留社公众平台微信号：liushe_cn

点击右上方查看官方账号关注

点击题下蓝字关注

扫描二维码关注：



图片
