春词 实验室外桃花开放
流年一自未看真，点污春衣无限尘。见说相逢须着意，好风景付往来人。

绝句 2010、4、7
山围水栅绝人知，黄桷逢春落叶时。蓬屋宜居树荫下，闲来隔牖弄新枝。

临毕业一绝 2010-06-08
骊歌黯淡听非真，去去流光莫可闻。记取钱塘无限柳，春时一度未沾尘。

龙井四章 2010-09-28
黄叶空山细雨斜，澹然岚气缓生些。衣沾尘土微香入，道转疏篱乔木遮。
有意清风垂酒幔，无心流水隔人家。此间自有闲情味，信是迟来亦觉奢。（其一，龙井村）
小径泥轻浅带寒，疏篱悄护梓桑闲。一池萍碎秋宜雨，满架花残晚着烟。
何处琴声空婉婉，人家帘幕自姗姗。此行不为访茶去，过客无心漫结缘。（其二）
山亭非复旧经行，望处层峦雾色轻。只为冷风欺客面，又吹秋雨满林生。（其三，龙井山）
米芾题碑已换新，庵前苔迹净无尘。满阶黄叶知谁扫，向晚风声频动人。（其四，方圆庵）

与人QQ 2010-10-16
当时闲话尽东西，相对侃如频展眉。许是经年人各老，待为言处总无辞。

劝波仔食肉歌 2010-11-17
（波仔招余往彼处食火锅，其人素不动荤腥，余恐其不备酒肉也，故欲晓之以理，动之以情。）
波仔波仔汝来前，听吾馈汝金玉言。汝生为人万物灵，万物所享汝得专。汝不见麋鹿野獐啮草莱，虎豹餐之得而甘。又不见雁翎银镞射白狼，帐下分炙各尽欢。芸芸生死皆有分，乾坤因之久循环。汝何为兮踟蹰，不遵此六合之自然。先哲靡非称大道，岂可一旦长弃捐。汝曾不闻乎蔡泽，跃马食肉其志宣。又不闻乎冯谖，高歌无鱼欲驾还。汝何不仰其高风务追攀。五柳徒四壁，原宪竭瓢箪。汝非况其贫也，胡为乎弃此肥肉与鱼鲜。武帝厩马不上天，秦皇寒灰穿九泉，生世谁可强百年？生当欢会死已矣，昔圣遗汝山枢篇，汝焉能兮不贤？径须切脍沽酒张绮筵！
 
登老和山 2010-12-05
越晡独登山，秋阳驱宿寒。信步空林径，光影落星团。橡实散积朽，枫叶余晚丹。道逢偕行者，众语声喧繁。白首依筇杖，龆龀互追攀。风来群息动，负势逐人还。凌顶绝登眺，杭城半在前。建筑列积木，街市俨井田。湖水争一角，岛屿弥浅烟。遥瞻众壑深，游氛若可搴。徒然心神往，不得造其间。因慨生劳碌，縻系失所欢。世风曾不易，趋利鲫涉川。我为衣食故，终朝结鱼筌。何如陶令公，三径抱穷年。太息身非己，高节莫得传。或可廿载后，息影效此贤。

大雪即兴作 2010-12-15
一夕天地寒，垂霭黄树巅。飂戾长风忽振作，大雪须臾满区寰。山岭隐没不可见，遥空鸿蒙不可搴。十万精灵纷自舞，维摩花雨落空坛。乃在东山岑，吹台高积弥清鲜。乃在西山阿，乱壑灇流冻不前。鸟雀啁啾悲鸣苦，林兽徘徊觅食难。隐者杜舍耽长睡，居士罢课忘参禅。上下无分别，宇宙绝尘喧。向闻委羽之山有烛龙，人间寒暑呼吸悬。瞑视之间世已老，更换沧桑不稍闲。念此生凄恻，碌碌羁市廛。安能神游出八表，广成安期同周旋。鹤氅飞曳骖龙驾，下瞰人世苍茫间。珠阁玉宇那可住，飘飘一去遂不还。

侠客行 2010-12-30
侠客佩双刃，将以解民敝。秣马华山畿，驰骋燕赵市。把臂饮荆高，拂裾睨许史。五湖恣横行，万里传威厉。上以枭独夫，下以斩贪吏。来去不可度，迅邈如鬼魅。九月严霜迫，十月朔雪至。青萍忽摧折，紫燕长冻馁。久不见侠客，人云亦已死。

帮同学买火车票 2011-01-11
困此长蛇阵，为有一饭约。持戟誓死师，高义谁能薄。兵戈幻重围，三战气已削。北风何凛冽，寒衣不可着。畏缩独觳觫，如拄他人脚。未有铅刀效，恐见长缨缚。倚剑叹还息，戮力且振作。
  
图书馆所借书中银杏叶  2011-3-5
枯叶谁藏已不知，芳馨犹自似初时。我将数语新题上，倘有观之复是谁？
 
梅家坞  2011-3-27
蜂蝶翩跹柳挂丝，春风晴暖各如时。青横一线苍山岁，雪漫三分苦李枝。
已为眼馋因步缓，休缘酒薄更斟迟。城中屡误离尘想，孰意桃源到始知。

见同学近照  2011.4.17
经年一笑旧依依，不向人间历劫围。长对春风舒皓萼，凭教沆瀣浣行衣。
桃源我自暌违久，洛畔谁能寄兴微。此夜轩窗初过雨，遥空不见雁新飞。
 
感事  2011.5.2
看人谈生死，生死亦大矣。看人阐生命，生命诚何是？释迦说露电，庄老推元气。遽似蝴蝶往，忽如磷火止。万顷松涛中，百丈寒泉底。一阵掠梢风，一霎跳波鲤。击缶诚可忘，何以竟悲喜？击缶元不忘，直是寡情耳。

蜡笔  2011.5.10
蜡笔寸许长，濈濈盒中匿。我有七种彩，羡汝十二色。画作花儿红，画作鸟儿黑。春风二十载，此趣不复得。
 
食肉歌  2011.6.10
徐生既出西之鄙，平生除肉无所嗜。食蛙而瘦食熊肥，微斯孰以慰贫士。君不见贤哉回也居陋巷，曲肱而枕饮清水，斯人斯疾终穷死。丈夫不需千钟粟，但要梁肉日餍足。绮段绫罗非为贵，酒病伤身篘枉绿。色既无缘空多念，性本粗疏何劳竹。天地于我诚逆旅，百年几人留歌哭。我恐生而绝此欢，归去邙山亦流涎。且不闻庖丁解牛矜绝技，王济探炙风度闲。顾我惶惶胡不然，且自陆沉双箸间，须臾扫尽三百盘。

风雨四章  2011-06-14
风雨自萧索，人自情怀恶。坐念逾千山，诗真逃世药。
风雨何凄其，山山杜鹃啼。我父脱玉米，我母备晚炊。
嗟汝风雨来，洗我身上埃。清溪今夜水，应没绿石苔。
风雨一时止，檐声听未已。楼前枳椇花，漠漠吹满地。

与张范二君于寝室火锅 2011-07-23
张公手持双龙剑，曾入吴潭斩蛟鼋。斯逢盛世无所用，闲向镬中擒肉丸。范子胸中十万兵，长餍菜蔬意不平。此日沙场分肴胾，六韬三略始横行。徐生久失英雄色，只向筵前略占得。二君傲岸气凌云，驽骀聊亦追鹏翼。试看各操经纶手，折冲樽俎争鼎食。六丁神电输文火，肥羜甘啤助颐朵。揎拳且拼淋浪兴，纷纷两颊排珠颗。我有中心无限意，说与二君君须记。夏屋渠渠莫可期，车马朱轓皆未是。栖遑徒令苦奔波，年年摧老须眉气。劝君今日尽须欢，不见前途千万难。他时俱处风尘下，应记曾逢此坐间。

读安史之乱事 2011-07-24
边戍胡尘老一生，驰驱踏掠竟何成。玄宗若赦封高在，何用汾阳复两京。（其一）
哥舒已老封高死，胡骑凭陵势更汹。可笑潼关失复守，徙薪未比烂头功。（其二）

暮归 2011-09-23
结队车声逐客行，西风愁入柳青青。光旋尘马飞还下，衣带宵寒散复生。
远市灯能迷倦眼，故园秋欲没霜棂。生涯暗检人应笑，一牖归来聊看星。

莲花峰 2011-10-23
玉峰拔出青天外，鸢飞不过苍冥界。千载阅尽五湖秋，飒飒霜风激松湃。我来此地神如飞，驻足觇之双目迷。坚壁崚嶒斧削出，鸟道勾注一线垂。绝磴愁生断肠草，变灭沧海湍云老。金鸡叫断九阍初，喷薄红日何杲杲。欲住莲心始拾级，援步愿攀烟深杳。空翠乱霭湿人衣，长疑法座浮灵沼。偶然回首处，目极群壑小。对此中心眩，身缀一飞鸟。下不敢睹千仞之幽涧，上不敢视万里之高天，五体匍匐双股战，汗流汩汩气若悬。俄顷神稍定，四足同交径。百步悬梯终有竭，凌顶登眺更无剩。七十一峰皆在眼，丹霞红入天都影。安得鸿翼架太虚，鲫背风光共消领。(莲花峰为黄山最高峰，正对天都峰，时天都峰因轮修未开放。又鲫鱼背为天都峰胜景。)
 
夜读东坡 2011-11-06
（十月九日晚与室友自作火锅，夜不寐，乃发东坡诗读之，忽感慨而成数语。）
是夜食肉多且肥，不眠开襟欲散之。空床独卧无聊甚，发箧试读东坡诗。天然逸趣自超绝，浮云流水俱令姿。杏花寥落吹面冷，梅魂涤荡飞雨迟。斯人风度安想见，渺隔千山忽在兹。出尘入尘踪不定，唯有清风来去随。千载市朝凡几变，我生岂复如当时。山林虽在不归去，久困罗网似行尸。平居更无知音者，已惯人嗤亦自嗤。偶逢君诗逃人地，要须相对展双眉。忽见出门便旋句，忍俊不禁一解颐。(出门句：东坡诗有“出门便旋风吹面，走马联翩鹊啅人”，盖乌台案释后作，东坡因诗得罪，见放而便有得意之色，稍不知收敛，复作此诗，盖其性情如此。)

短章 2011-11-17
好是不相逢，何自逢更离。相思日切切，只不教君知。（其一）
平生惭顾影，不敢说相思。无端到君处，终是不自持。（其二）
春风日以老，相思终须诀。此心无所住，零落如秋叶。（其三）

旧年 2011-12-07
春色先应占野田，尚余些许付青山。只今十载东风后，稚子谁犹采杜鹃。
孟夏风光自可怜，坡前草绿柳纤纤。归时独把天蓝伞，一壑烟生隔雨看。

我有  2012-01-02
我有中心意，每欲持子听。乃发以章句，复嫌辞太明。深宵独不寐，敲琢若有声。一纸经百抹，五日篇乃成。篇成终不寄，藏之幽人居。静待秋风至，吹彼迹模糊。
 
图书馆后  2012-03-25
水仙池上碧苔生，谁见重来别有情。一夜春风真解意，辛夷花放柳条青。
 
偶感  2012-03-25
未老先人气力疏，昨持幻想此都无。一听老父殷勤语，转恨跻身在远途。
春风何意到柴门，射策三科翻误身。谁谓蜩螗学鹏翼，便能直上绝浮云。
半月霖淫锁旧都，余杭春色晚才舒。花开长带年华去，归不归欤每踯蹰。
高田转过复低隈，油菜逢春烂漫开。曾向眼中真见惯，而今已隔十年来。

清明吊太祖  2012-04-03
赤县炎炎火潦横，当时真赖大鸡鸣。也应怕放精魂去，三十余年锁水晶。

忆昨  2012-04-04
忆昨无忧无虑时，欢乐无知一童子。阿母颜朱体犹健，阿父孔武人莫比。白日闲卧青草丛，贪看黄蝶相逐起。黄昏侍门待亲归，择菜添薪颇能矣。偶然去来十五载，回首年华真梦里。只今父母鬓皆皤，弓腰伛偻犹下地。我无一成更迷途，茫茫于心愧何已。那堪忧来念旧欢，可惜不返逝如水。

西湖外见杜鹃  2012-04-23
几日潮生堤上柳，四围青入眼中深。阶前不是杜鹃色，谁慰流离一岁心。
我乡灵物性幽远，谁使移根向路歧。最是蜀中春欲尽，漫山横翠数枝绯。
  
五月  2012-04-29
夜雨轻雷入梦稀，晓烟开处宿云低。楼前一树花吹尽，便是人间五月时。
遥山一带淡烟横，想知四野绿芜平。偶然值此无多事，闲坐隔窗听雨声。

梦湘  2012-05-08
斑枝桂叶两婆娑，湘水无情镇日波。依旧风光人不主，凭教白日下烟萝。
终古青山翠色长，溟濛晓雾透熹光。此中不必骖文鲤，一舸烟波到沅江。（近读沈从文湘行散记，颇有向往。）

初夏二章  2012-05-31
山乡梅熟后，日日雨吹衣。归着黄笠子，赤脚踏稀泥。
梅子全黄兀自酸，新禾满垄望芊绵。昨添一夜山溪水，渐有鸣蛙占野田。

绍兴，时江南梅雨 2012-06-24
小院才能一丈宽，古藤虬结海榴圆。此中最少行人到，只有檐花尽日悬。（青藤书屋）
桂堂晚到淡烟暝，坐听回檐漏下轻。此是人间伤别地，无端徼福满风铃。(沈园双桂堂，四面多悬情侣祈福风铃。)

老王 2012-07-29
久闻老王名，寓在城北间。尘俗之洁士，独居安且闲。昨日一访之，欲以效客难。宾主未相接，开口免寒暄。“我有数疑惑，夫子试解看。君既守穷节，何以居市廛。何不即归去，飘然白云边。君但无术耳，不能致万钱。不然安陋室？将迁华堂巅。君既尚幽独，何以观毛片。何不戒六欲，中心免熬煎。君但貌哨耳，不能惑妖媛。不然守空夜？吧台且盘桓。君既弃贪吝，何以色每悭。何不呼阿堵，随掷角与元。君但乏资耳，不能自狂癫。不然龌龊甚？将学李神仙。君既韬才慧，何多无用篇。何不志经术，将以救微孱。君但沽名耳，不能事登攀。不然徒局促，涎面装痴顽？”听此数诘后，老王面如肝。双眸烁未定，欲言又不言。忽然开狂叫，“我操你祖先！”旁持扫帚柄，一掷奔我前。我急低首躲，且躲且周旋。其追犹不止，其怒似不完。肩上挨两棍，腿上挨两鞭。须顾眼前亏，遑论君子颜。夹尾如鼠窜，抱头夺门还。

食李 2012-08-11
杭州李熟仍余苦，不若吾乡亦已多。阿舅门前三五树，应垂千颗绿峨峨。
 
告保钓者 2012-08-16
几日风涛偶带腥，汝曹何事愤难平。纡筹自有任公子，伐竹悠然钓大鲸。
  
九月 2012-10-23
云色疏疏近午天，人家三五各炊烟。小园四面青围久，斫罢秋禾始觉宽。
 
夜雨 2012-11-30
清漏迟迟梦又空，小窗静听雨兼风。纵然不打芭蕉叶，已自销魂客枕中。
 
书事 2012-12-06
减尽秋光瘦水横，客思千里欲新征。明朝谁处烟波渡？总是江南月最明。
昨日书成归去好，今朝忽念客中欢。此生全负春风后，怪有游思如少年。

有梦 2012-12-15
识君偶然别亦然，海角天涯各度年。须信平生唯梦好，重逢犹是旧时颜。
 
悬崖菊 赠人 2013-01-04
身在长将瘦骨支，霜华如霰任离披。旁人何必伤摇落，开到西风寒尽时。
 
大雪忆吴生 2013-01-06
三日吴天雪，忆着是吴生。负笈同数载，惯看远山青。前岁春寒动，雪霁素野澄。与君乘高兴，攀林步崚嶒。指点苔碑迹，呵手试冰凌。摇落枝头屑，散作万飞琼。复过北峰下，地僻湿滑增。我行如风遁，君行独兢兢。归来松径晚，涧水响泠泠。此响犹在耳，君去早入京。余我减游思，空怀故人情。
 
小河公主 2013-01-27
我生之年，湖水千里波浩漫，四野青弥色田田，胡杨振振蕃人烟。驼铃响脆春风道，载去长天新月小。郎来执手之子归，秉翟旋舞同歌笑。玻璃倾酒猩猩红，玉盘葡萄珠颗饱。郎兮郎兮劝沉欢，弹彻琵琶减夜寒。
我死之年，雉羽乳香堆满船，郎来执手悲莫言，衣我嫁衣冠嫁冠。幽圹无声风雨灭，世尘扰扰繁华歇。青萤葬尽变寒灰，黄沙啸没楼兰绝。千载谁人复来斯，曝我伤心对斜晖。生也一梦死一幻，分明彩蝶栩栩飞。
（小河墓地所发棺材皆船形。）

饮酒 2013-02-08
我酒旨且多，孰与一醉之。披卷饶古人，萧条不同时。交游多素心，在网不在兹。寂寂自成书，再览还自疑。久矣此庸扰，临觞遂忘持。

春词 2013-03-09
晴湖柳色碧参差，水驿山亭花渐迟。客路明朝知更远，飘残一任到辛夷。

钱子剪发歌 2013-06-29
钱子青丝柔似水，披离春风逞春媚。雨散珠箔光细细，烟开兰叶翠薿薿。一朝不欲绾鬟事，踌躇捐之如儿戏。玉泉待诏剪如飞，岂有多情惜珍贵。三千丈是落花风，寸寸折柳扶不起。西湖几度月黄昏，凭栏愁添一汉子。
 
开愁歌 2013-12-23
旧愁渐相去，新愁逐日长。汗漫庑尘下，风雨正沱滂。冰轮涌海隅，下迫变严霜。江水凝不转，皓皓白石光。蹑之如拾级，可以出莽苍。

南山道士歌 2014-01-11
素抱孤怀南山士，持灯弹蠹检青字。写符遍谪幽泉鬼，三射桃弓荆矢逝。空涧虎咆木叶坠，食人不恤苇门闭。独扫积云作庭雨，夜中霜落凛寒气。平旦白露结深翠，抱瓮归来叩牙齿。

北山道士歌 2014-01-13
北山老道亦居此，抓髻布屩牛鼻子。洗砚污池摸鲂鲤，弹棋打鸟添厨味。挑生水喝伤厕纸，斫湿柴烧差呛死。四堵萧萧风掠耳，卧看月落星辰起。秋寒终夕无所寐，平旦来搅南山士。

川陕道中 2014-02-07
曲回川陕道，峻极夹青山。从路见空屋，傍崖悬古田。雀飞独去蜀，社老渐疏烟。归及旧巢在，含情应默然。

五月 2014-06-21
五月雨兼风，樟花纷坠集。故园梅熟尽，亦落无人拾。

电驴锁孔为盗所坏 2014-07-25 
我身无长物，唯此代步车。虽则名为车，其实钝如驴。两轮低接轨，水溅双裤濡。一垫独周旋，安尻费禅趺。欲速如处女，莲步畏力趋。欲止如脱兔，往往击墙隅。得之凡数月，靡日不持扶。早晚相追陪，青眼渐有殊。不较骑马者，略胜担柴夫。东市买酒醋，西市籴菜蔬。谁知昨夜里，有客善穿窬。客也真善睐，爱之亦我如。惜无启扃钥，凿窍想繁迂。客也真有力，精金为之刳。不知几十凿，楗孔已模糊。客有此癖性，何不为释奴。名山千万万，镂龛胜浮屠。今也驴犹在，一丸镇关枢。我虽能缚鸡，扛鼎乏虎躯。去市十余里，谁与为解除。

钱一文 2014-09-12
钱一文，钱满楼所养小猫也。
一文初来时，怯怯炸全毛。要之差五两，顾盼常喵喵。一日而食饮，便溺何腥臊。三日而习礼，始知就沙槽。闲则竖双耳，依依髧两髦。举尾如建纛，掉头遂露尻。委蛇退食后，逡巡幸四郊。雍容自有度，不俗亦不妖。有时翻白眼，嵇阮想风标。得宠亦娇态，数月换暮朝。忽然大改观，俨然非童髫。体过三斤半，首尾尺余遥。峥嵘时学虎，剽疾每赛貂。复多促狭术，敏捷擅登高。睨人斯在下，一纵攀其腰。昆仑蒺藜刺，峨眉分水刀。边庭残壕数，中原浊泪条。哀哀我烝民，靡不哭且号。不见谢悔意，洋洋颇自陶。欲行剪伐计，踟蹰凡几遭，剪之诚百益，猫生恐无聊。且自撇伊去，拥甲来相鏖。
（中原浊泪：网中张公黄河诗有句“一行浊泪下中原”，自解曰“泪有两条，我但见其一耳”。）

太华 2014-10-14
天上巨灵垂大足，蹴踏白莲成四削。苍然风雨十亿年，壁立千刃森寒廓。凭陵霜气肃霜威，挑拨海日赤丸烁。中原数峰妾态间，空沽盛名占河洛。攒松万树须发动，戟指不敢来相搦。我素思之神正飞，孤翮道值饥鹰啄。振翼厉吻张牙爪，划肉析骨声磔格。败羽如霾血如霖，沥之斑斓塞阴壑。太清有人呼不见，开罢池花长寂寞。独往中庭刷毛羽，泄云如瀑为瀹濯。

钱子蓄发歌 2014-10-17
钱子剪发还蓄之，河阳桃叶生复齐。沾梳渐比卫娘厚，临水自怜晓露滋。一之日也泰迪熊，二之日也金毛狮。三月堂坛巢燕雀，十年辇路长蕨薇。东山岁晚雨霏霏，伯兮伯兮胡不归。飞蓬乱振春雪盛，教人冷落海飞丝。

公子粉臀歌 2014-10-24
观胡兄自嘲粉臀歌，戏作此
吾闻东洋伎，团团粉扑面。涂之复抹之，厚重比勾芡。发歌似鬼哭，一坐皆惊诞。彼邦雅此好，崇之如国彦。鲰隅固乏食，蛇鼠亦曰善。不知有上国，盐梅调鼎爨。我邦存好粉，施之缺勿烂。宁置空堂下，不与俗儿看。世有佳公子，必也方一见。公子有好臀，无双斯妙曼。其形也团圞，十五秋月怨。其触也温柔，锦江新濯缎。惜哉色稍黑，中惭竟不袒。遂教匣粉泣，不施诚暴殄。知己岂再得，愿将此身荐。殷勤傅成后，色与芙蓉乱。公子此至矣，从今除帷幔。出行巷空人，转使掷果羡。一步更三摇，兢兢两股战。风从中户出，冲孔复动楗。其气也绝尘，三月无肉念。公子善自保，垂堂无久站。慎勿南洋去，其鞭迅如电。

浮生四诀 2014-10-31
风
曳曳拂云衣，摇摇搴蕙带。相逢不可即，相失海涯外。寒潭蓄花影，欣往独自采。古树长精灵，嘘之变林霭。我持春明色，转瞬红颜改。子梦星河下，纷纷落华彩。子去不我思，扃愁琐窗界。我思子不来，心事微雯怠。
霜
草露复草露，团团作明珠。掇之复捋之，拾之满裙裾。将以敛清梦，中夜悄漙濡。梦从西方来，的历灼芙蕖。敲之玻璃声，抚之癯转腴。呵之春气集，置之红玉壶。十年春雨外，尘容走千衢。开壶不重见，徒化一嗟吁。
雨
今夕帘垂暗，寂寞栏杆曲。古巷青石老，滋润发苔绿。谁往巷中过，伞花生寒榖。雾从湿檐来，触之流成瀑。徘徊终自去，纤手深一掬。不见亦不语，秋凉摄心目。雨丝飞作絮，空夜声相逐。推窗一呜轧，惊破千万束。
雪
褪去千重色，悄然绝踪息。观子苍茫态，拔我心蒙幂。拈指成空花，弹之化空碧。蒸潏一室中，不变明光质。明旦子须去，杲杲出晴日。惟将此冰心，倾入汍澜集。我固无所恨，索书聊自辑。我固无所诀，怀子在呼吸。

亲爱的孩子  2014-11-07
亲亲我亲爱，汝今在何处。汝去凡几载，我心日苦楚。汝曾饥寒未，汝得欢乐否。可有相嬉伴，可曾忆汝父。汝父思汝时，中怀焦如炬。汝去年犹小，可曾忘汝母。汝母思汝时，终日泪如雨。亲亲我亲爱，白日谁掳汝。汝去何时回，还辨旧家不。于此呱呱泣，于此匍匐步。于此牵我手，于此将汝抚。楼前杂花草，园中麻雀树。此是汝所亲，汝今不一顾。亲亲我亲爱，今生缘谁续。天教成父子，天又掠夺去。我眼已自枯，我神常丧沮。来日有几何，悲戚从谁诉。待到我已时，可得重相聚？

代蜉蝣之羽  2014-11-16
我生胡不即日死，垂虹亭下涣秋水，坠波凉月悄沉底。我生胡不即日亡，凌晨素履谢白霜，昭昭星燧落欲央。我生胡不即日灭，长铗摧折寒影泄，青筠破剖玉帛裂。

钱子掉发歌  2014-11-24
枝上柳棉吹又少，钱子有发躬自掉。扎如毛颖唯小草，披似晶帘不掩貌。翻羡白发生有种，便对青山妒还恼。吾欲开愁投其好，编派古人饶讥诮。君看倭国诸大名，织田德川皆秃芼。诗云舒而脱脱兮，汝其从今得之道。

张公子 2014-12-30
燕燕，尾涎涎，张公子，时相见。公子珥汉貂，玉带明珠袍。身袭富平侯，夙世钦英豪。腰间辘轳剑，背上繁弱弓。巡海骖白螭，狩土驾苍龙。银鞍鞚飞马，射虎南山下。虎啸腾青空，箭没石棱中。拔箭贮金匣，太史夸雄侠。天骄毒威武，凭陵杂风雨。却筑长城藩，发卒骚中土。长城外，胡马喧。长城内，汉马闲。燕燕轻身舞，公子拍手歌。谑浪明堂上，谈笑治天和。（Gmail被封因作，或者有诬。）

拟辞职信 2015-01-09
胡沙怒吹几万里，汉道渺然真废圮。胡儿碧眼从西来，涉海腾空登将台。将台一片荒荒月，下照森然遍枯骨。前人骨枯后人仆，天地茫茫犹空阔。前人后人皆不悔，是昭将军诚英物。将军霸略世所无，拂袖一摊画饼图。指点江山高作态，诸公凌烟像可摹。我闻此言如关公，愿温杯酒斩华雄。华雄回首狮子吼，初觉寒颤足三抖。交接白刃飞冷光，再觉双肘生柳疮。左支右绌不得出，终觉此非我善术。可怜平素诩俊流，到底翻成一愣头。遂知天命不可违，更知青云不可期。将军亦恨我心怯，赐我辟谷龟息法。我非人间草木仙，岂能喝风吸露处琅嬛。固教今日有此别，别与诸公更何说。若是湘潭毛泽东，定说此去扶摇羊角抟大风。若是奉化蒋介石，定说去你妈的老子不干了娘希匹。我非二子之雄健，惟能怯怯蜷蜷说声good bye everyone。

秦王宝剑歌 2015-4-9
秦王初提三尺剑，湛湛寒光秋水凝。一挥欲决浮云去，青冥割裂素霜生。广漠天风拂北宇，上感精诚耀紫庭。紫庭仙人趋门立，惶恐剑气拨夜星。叩首王前收震怒，还划星盘痛抚膺。遂指人间窥四海，东下齐楚几百城。权衡车轨完大统，祖龙事业倚天成。是时偃武换峨冠，挂壁高阁任尘盈。可怜用心如日月，镇对枯窗独夜明。秋向白露刷棱骨，春从嫣红认血腥。斩犀截船终无用，却锁玉匣谪幽冥。地下沉埋气不夷，十方穿土聚湿萤。阴阴化碧辟鬼物，黯黯生华悬古灯。自有通神神未弃，三泉崩淬地火声。今日骞腾重出世，试舞犹可响雷霆。(秦陵博物馆有出土宝剑，通体如新，寒光明净。)

钱一文2 2015-08-31
钱一文者，吾妻钱满楼所拾小猫，约生三四月间，今岁余矣。满楼适迁他处，乃以猫嘱我。
三月草木荣，四月花气鲜。我文昔堕地，豹变此经年。骁腾指爪利，抓痕血色嫣。森严齿牙强，龁如钉竹签。舌本至柔物，更陈蒺藜铦。此真肉食者，七也惴不安。日常处一室，觳觫于凶顽。跳踉时登高，睨我属下孱。惶惧劈空至，瘦脊绝不堪。伏地捧人足，扣爪弓肉间。似雁过拔毛，如拦路索钱。夜中复不寐，驰逐百往还。翻箱散旧帙，蹴瓶破壶天。可怜深睡里，有梦每惊残。如此遭横虐，排遣聊自宽：此固从其母，外顽实内贤。略施御猫术，久必自温谦。今也三月余，其效颇卓然：招之竟不来，自兀倚窗前。挥之亦不去，留恋于键盘。搭衣索罐头，两日要加餐。谁言猫似儿，真个父罪愆。留汝成何用，明送归母边。我文听此语，顾我色即迁：喵呜声低怯，两眸烁团团。娇怯比吴女，弱气胜台男。居然一萌宠，楚楚要人怜。

二毛诗 2015-09-30
二毛，二根白发，余自幼即有一根白发卓然，不加多也不消失。
生小一毛白，颇矜智非愚。睥睨群儿小，鹤脚觉独殊。二十八年过，居然亦区区。定是时穷我，颇可令人嘘。饭蔬与饮水，知命早先儒。那堪揽清镜，二毛发于颅。使我大惊诧，此固非良图。今日添一茎，明日湮一隅。三毛寒可忍，五毛唾何如？戒汝不复生，不然俱剪除。细思亦非计，强梁真可屠？果然成星星，薅定不胜梳。听之与任之，哀哉也呜呼。

有雀 2015-10-09
有雀飞飞不系脚，终岁沿洄何处泊。夜来听得秋霜讯，生怕风吹故巢萚。
有雀飞飞各西东，谁复衔枝旧山中。芋栗勉收耆老在，苞萧肃肃立西风。

小学院墙外有古槐数株  2015-10-09
青瓦白墙滋绿苔，古槐数树应时开。拂人一片春风落，便引流光隔海涯。

我昔 2015-10-21
我昔住在山林时，七岁八岁一童儿。读书始能书姓字，课文粗通即欢怡。纸间生趣若有得，走兽飞禽皆与嬉。有时翻见名山川，往往心神共赴之。天都仙人云海石，使我魂梦长相追。秋日闲卧青草丛，仰见白云远山陲。变幻真如峰偃蹇，一一巑岏态参差。此是巨石落绝巚，渠为长松立苍崖。推求指顾心默念，个中欢乐人莫知。堪惜儿童无聊赖，孰较槐国与桃湄。奔忙偶然二十载，惶惑非复旧心期。前岁秋风黄山路，风景虽佳人亦疲。髫年滋味那再得，中年风调浊如泥。谑浪笑傲如可强，勉与人矜道胜肥。

美龄宫 2015-11-9
今日媒体多有盛赞南京美龄宫“最美项链”者，美龄宫构于1931年，1934年毕工。
金陵卅万骨全霜，一角东南半世藏。最是湖山终不恙，行人指点说阿房。
数语华章礼赞成，当时定有擅才名。梧桐半落秋霜后，雏凤清于老凤声。（美龄宫为法国梧桐环绕）

夷齐 2015-11-13
夷齐高洁田横壮，口谈妙法声激荡。能除种种丑恶心，可破千千天魔障。昔我听之一击掌，今我听之不回颡。我愿细民瓶有粟，不须枵腹夸理想。

九月香 2015-11-23
松乳菌，乡人呼为九月香，春秋霖雨时出，尚无人工培植之法。
四月梅雨足，九月秋雨溽。山中蕃怪产，第一蘑菇馥。草窠偶能拾，松根时见伏。大者擎如掌，小者似棋缩。色杂乌与黄，嗅辨乃同目。采掇比芳荪，袺襭恐伤触。丝茅为贯串，归烹一时熟。汤成郁而清，颇胜鸡鱼肉。入吻适催食，实不倚果腹。要自识香馨，可以慰劳俗。岂必城中人，珠碗堆金玉。生芹古自美，炙背有耽曝。但令儿童欢，何谢随园录。今我缨尘里，思之心魂逐。

心头美食之朱天蓬胃之下 2015-12-01
人世有濩落，清者翻成浊。譬如猪大肠，至美竟为薄。宁能荐飧盘，谁持充鼎镬。至于委道旁，淋漓塞沟壑。世有千里马，然后生伯乐。东川饕客徐，识此精魂魄。为尔广长舌，将以明正朔：肉实鄙夫相，肥瘦相抗角。骨本穷酸形，徒与牙为格。蹄者劳薪命，奔走竟为虐。肚有包容志，始能抱纯璞。肝胆同楚越，终惜蛮夷噱。武王开基业，肠乃鲁公爵。九转匡国思，满脑济时略。我劝世君子，安排动杯酌。辨色杂金玉，下箸无糟粕。食哉也食哉，三嗅而后作。

代蜉蝣之死2  2015-12-15
蜉蝣之死死也微，西风吹散楚楚衣。斑斓欲化彩云飞，严杀尽兮雪霜期。逐绿萼兮傍修眉，拂尔凉扇隔重帷。落寒潭兮玷沦漪，随沧波兮泛天涯。蜉蝣蜉蝣尔何归，清路尘兮浊水泥。人生在世那不如斯，为尔零落倾一卮。

喝茶作  2016-04-05 
万国秋霜草木干，千帆死海不生澜。鱼归水府丛罗雀，始是噤声到晚蝉。

休举刀  为广东陈医生作 2016-05-08
休举刀，举刀易伤手。伤手犹自可，伤人不可救。丰隆堂堂，天雨茫茫。嗟国之人，莫不仓皇。河水汤汤，赤日煌煌。嗟国之人，莫自相戕。蛇信摇摇，蝎尾翘翘。一人不归，万人号啕。嗟国之人，休复举刀。

车站雨中见老妇人行乞   2016-05-26
世言乞多伪，谁知汝自苦。他乞皆已尽，白发禁风雨。有罐半承水，一一币可数。戮力加餐饭，凄然怀古语。

道旁见野豌豆   2017-03-30
野豌豆，野豌豆，问汝何自生道旁，使我见汝心忧伤。当我七岁八岁时，山中无知无虑儿。春气始催百草齐，汝亦离披闲满陂。儿童四五采汝来，截竹为管相追吹。那顾晨露沾裤围，其中有乐忘疲饥。从我十六负笈行，故山春色即永辞。山花山草年复尔，空教行客有所思。人生匍匐风尘事，维汝无情诉汝知。

绝句  2017-7-18
漠漠晴天飞白云，山深六月邈难寻。白云犹是朝夕改，漫想晨烟和暮曛。（以谷歌地图搜家）
家翁勤种青蔬好，久乞树梅才数枝。非爱小园三五寸，汝归每不值春时。（余每乞家翁种果树）
暑热拼将薄扇驱，桑麻闲话夜窗虚。儿童但爱星灯好，自捉流萤不读书。（暑夜）
蜀客幽居小竹林，天公岁例赐龙孙。此身知向尘廛老，犹赦数竿期满园。（一三年春归家与父掘笋）

失眠书旧事寄张生  2017-8-30
昔我十四五，读书岳溪场。家贫匮车资，往来越川梁。凡二三十里，脚健体魄强。张生亦随我，一周两同行。彼时时光缓，所历春夏长。春路雨多滑，油菜满坡岗。沾衣不自湿，但久爱余香。秋冬得柑橘，酸涩故难尝。剖橘共分食，聊可慰饥肠。炎夏渴不支，人家索米汤。碗饮复瓶赠，其人心实良。如此全二载，春风吹棣棠。彼时汝多黠，常促走仓皇。时看腕上钟，诈称日欲央。汝家实更远，此策我所祥。念汝举火苦，我意亦颇慷。彼时之吾汝，譬若形影傍。动静偶龃龉，终是共徜徉。谁知十五载，东西各分翔。汝今住西安，我意老余杭。契阔云天遥，何时共杯浆。张生矣张生，可曾思旧乡。客路迷尘苦，旧乡那可忘。闻说当年路，草木森茫茫。此身归不去，各自守栖遑。

无题二首  2018-3-12
万籁无声百卉成，东皇手段太高明。习家池上春最好，个个山公倒载行。
练得深心无爱憎，始于沧海可藏形。寒蝉啼断西风切，徒抱清霜似月明。

钱一文3  2018-3-14
一文鲜毛羽，茶白分纤缕。茶似秋痕涨，白如春云聚。毫末不相干，金被而银铺。岂唯艳容色，触比青阳煦。此毛世无匹，明珠掷有处。飘然多沾洒，点染颇思虑。素衣忽化赭，缁衣常为素。雅爱绣衣绒，天然去雕附。缄箧石榴裙，开箱棉毛裤。此真点金手，得意于主妇。功成振身去，翩然出猫步。

重访大学bbs  2018-5-27
大学bbs忽然可外部访问，门庭冷落，旧所关注版块皆改版不见，遑论故人。
已弃春风二月天，无心云散五湖船。何人却弄山阳笛，中岁怀人如少年。
雀之飞飞不系脚，情之惘惘忽如错。十年人事三桑海，新城郭前旧辽鹤。

初学素描答妻  2018-08-17
髫龄都不学，三十始临摹。伏案苦描圆，三日成规模。持以献吾妻，妻言竟大诬。“吾晨买煎饼，其勺只一糊。形制皆相称，于汝颇不输。”“汝常眼如炬，今也何太愚。吾圆岂唯圆，其变无穷途。在树为梨果，在园为瓜蔬。在天为红日，在地为镜湖。大之为车轮，小之为青蚨。析之为玉珏，重之为葫芦。减笔成新月，添足类团鱼。囊肉似包子，空腹比夜壶。幻化如太极，鸿蒙涵太初。加索好抽象，芬奇画蛋图。抽象象应泣，画蛋蛋疼乎。似我抱纯璞，归同而途殊。吾圆般般好，其饼复何如？”妻色遽凛然，长揖复嗟吁：“其妙吾知矣，果不愧我夫。惟汝犯帝讳，其罪不容诛！”

偶记 2018-09-16 
宏志班是当年西部助学计划的一种，在重庆是每年从每区县招收3-4个家庭贫困但学习良好的学生，由重庆最好的两个高中各承办一个班，免一切费用并提供生活费，以及最好的师资。我当年上的就是南开班。高一时偶尔翻报纸，看到一条新闻，和我同县邻镇的一个女生，中考成绩非常好，但因为学校提名或其他关系，并没有进入宏志班。因为家庭贫困，接受了重庆市里一个善人的一对一资助，并搬入善人家住读。后来此善人觉得自己亏了，便把这个女生强奸了。后此女生被村民救回，也不知接下来如何，当时读到后我没对任何人说起过。毕业十二年来，也渐渐都忘了，今天忽又想了起来，遂小记之。
人生有际遇，何我而非君。知君何所去，雁翥或泥尘。而我争刺促，溺世泯济心。青阳看虚掷，忽尔念伊人。

老夫采玉歌 2018-11-21
和田老翁老不死，八十生计倚此水。朝出荷锄赴新寒，偻身胼足千载似。顽石拣尽万余一，佳人臂钏公子佩。人有涉河询价来，常指隐疵不肯昧。一日掘钱知几何，翁兮翁兮生也累。世人侧目瓦哈比，谁复怜此维吾尔。(快手常有和田老翁采玉视频)

筑屋 2018-11-23 
筑屋兮坎坎，掘土而作砖。结构之三层，将以养天年。泥灰兮石粉，家家争后先。二十载人世，村空草木藩。兔入兮狗窦，雉鸣乎桑颠。

无题 2019-1-8
岂能抢地效庸夫，岂敢挥刀向帝居。蜂虿一生须一刺，又听几室哭新雏。

迢迢  2019-04-05
迢迢复迢迢，春去又几朝。往者不可谏，来日定无聊。畏生复畏死，中心驻囚牢。


