碰壁斋主《壁下诗存》卷九至十
卷九 一九九四年


李智国复往海南，来别余，正寝间，匆匆起写一绝与之

苍苍山色古如今，浩浩洪涛起海云。我在山中支两耳，听君澎湃弄潮声。


三月十三雪作

亿万光年来宇宙，星河黑洞果何曹？人间阒若鸿蒙季，独立苍茫看雪飘。 （其一）

寂寥杯酒独酣歌，万里来寻意若何？久尽梅花无好景，乘君一欲访星河。 （其二）

一瞬幻花百世心，迢迢来濯路中尘。为君短命悲如许，羡子去来白玉身。 （其三）

层门小扣静无声，暖帐春云拥肉人。一点微凉如梦洁，消尽河山万里魂。 （其四）


四月一日晨梦

人间枉有去来鸿，半日车通念未通。唯梦随心无我负，睡前一乞便相逢。


春暮作

略读古书惊意远，细揉倦眼已更深。蛙声与雨争清脆，耳廓和心语判评。一岁重来春里坐，平生不厌梦中行。华胥国里莲光洁，稍脱春衫便往亲。 （其一）

导夏蝉声追春至，微欢渐可寄小盅。山沉夜枕鬓花坠，月及笄年玉颊丰。醉里清孤娱薄影，梦中杂沓拥多朋。不识关山万里险，精魂渺渺度遥空。 （其二）

清明初尽黄梅继，偶露阳光若笑佳。箨粉随风香一季，茅菇得雨炙千家。屡催凉簟蝉声殷，渐夺清衾月态佳。早识流连易消气，掣鲸此手忽宜瓜。 （其三）

稚儿病父共扶将，至味人间在故乡。肉末清烹茅草菌，椿尖略点鲫鱼汤。消磨二月仍三月，钓尽山光与水光。廿载真如呼吸耳，孤坟柏老子须长。[未入学时恒随先父此季出钓，归则顺路捡蘑菇摘椿叶助餐盘。]


除夜班中赋

十年除夕无家归，来坐班中闻鸣雷。[泵响也。]阁中暖气烛阴吐，阁外幽灯鬼目垂。两人相对两偶老，一语欲作舌先回。更有何欢爽吾腑，囊中鞭炮跳如锥。三女韶年红朵靥，相携出厂春风吹。[九八零上班者。]择暗逃光几如鼠，怒响劲彩冲天飞。佳春前至草未动，此真瑶花下瑶台。可能身轻如蝉蜕，鞭花载去游蓬莱。渺想蹁跹魂已脱，忽然怒吼生耳涯；颇如中箭虚空鹘，一筋斗下青云来。[与三女出厂放鞭花，为安全员所逮。不意马路上亦禁此也。]安全巡员集四五，自笑羊投狼群堆。且幸三女无人识，覆巢竟有卵未摧。[急促众行，吾自任之。]归来何事坐针席，细想一岁已难追。为饥所驱不遑息，此外寸功安在哉。绕磨之驴磨上蚁，岂有长策脱牵羁。有线风筝无足鹿，鹏将讥我斥鷃才。二毛渐至森森地，何日起诧非深哀。明年欲扯封尘笔，文章小技胜无为。此世梦幻泡影耳，讵有真实堪详推？便梦亦祈美可味，梦中之人许痴呆！


忆少时所读书皆重精神，今此美已凋，少年不再，日记中顺笔作此。昔时书多为意识形态之粉饰，未免夸假，予故知之，而此心终犹有眷眷者。时读《资本论》。元月十五

年头冷落山间屋，屋外繁华世上人。犹读过时《资本论》，竟编追梦《少年行》。精神久谢秋中藕，蛹孽将飞水里蚊。我有扁舟移不得，洼池路断五湖云。 （其一）

感君如乳滋吾骨，愧我真非胯下人。有二三子离都尽，虽千万人独亦行。皆嗤懵懂螳横辙，岂敢逡巡佛喂蚊。路短今生天所限，悲歌谁为遏行云。 （其二）


往岳阳购书，车中作

苍穹谁战苍天裂，暴雨怒泻若铁石。飞蝗巨矢神羿惊，訇然击地穴一尺。短梦支离安能成，栗心悸目倚门额。凌明欲出无路途，天吴移海入楹壁。平畴涨亩黄漫漫，驱车四顾如行船。明朝灾报料可必，此时淋落犹沉酣。岁岁非旱即苦水，羸农生计古如此。已计耕获亏所资，[有调查云民耕一亩，亏本数十元]更看针秧沤不起。平江金多岂为福，我旧作诗心欲哭。今年掘尽江堤泥，复将何物御洪足？[报载平江民为淘金毁却汩罗江堤] 书生何力徒歌吟，世事亦岂人力能。牙底省钱细如米，来购陈书消隐沦。百年可尽悠闲里，一生易作山中民。他日食绝未为逼，山中野果无主人。


六月十六夜为肖作

少年十七八，走马来相识。绿鬓两眉轩，红穗双剑直。问子伊谁何，笑指云中翮。饮酒为盘餐，作诗抵呼吸。订交山岳盟，聚首乌头白。华容西湖水，平江长寿陌。岂远驰千里，再访连云脉。不见山中校，有泉无时滴；更约归来居，共展渊明集。[尝共游华容，同实习平江。八六年诸同学游连云山，与君并三数子独攀溪而。九二年复二人再访连云山。半山有村，村有校，相顾曰：可共居此了此一生不。]世态翻飓飙，中怀孕霹雳。粟芥舟簸荡，须弥掌握捏。欲试屠龙技，讵料吹箫客。泠风旬五尽，鹏翅六月息。四顾情空荒，三思路南北。有如大漠间，久失橐驼力。未忍哭穷途，安可乞仙屐。镜里鬼手青，画人素面黑。壮思秋蝉凋，回忆冬扇寂。红颜腑中刀，绮怀鼎里炙。有父愁婚姻，无地逃逼迫。尚想幽园居，独立清月迹。万事到虚妄，一生犹潮汐；来往岂心期，粉碎竟崖壁。飞鱼飞鱼来，假我一双翼，永辞嚣尘游，相共穹庐碧。


荷花二首。时忙于事，不得看荷，作此以解

清荷欲相唤，未语先红靥。独行花边人，敢更相交接？ （其一）

自惭污秽身，忍对莲花色？夜半花睡时，清梦来一瞥。 （其二）


莫愁乐三首

舟中有莫愁，水中有莫愁；嫉煞舟与水，身隔暮江流。 （其一）

莫愁来双桨，莲花如人羞。莫愁双桨去，莲花自生愁。 （其二）

去岁莫愁乐，今岁莫愁老；只有长愁心，岁岁来幽抱。 （其三）


荷

河中小戏，荷叶如花。摘荷盖首，与鲤同遮。父母当饱我以老栗[家乡村外有河，河湾旧生野荷一部。父母皆禁小儿玩水，小儿固自偷玩如故。每迹败，必遭责打。屈食指以敲头，此父母随身刑具之一也，俗谓之吃爆栗子]，暮阳亟干我所衣葛麻。暮阳暮阳，我欲归家。[一解]尘海戏已久，久见喧哗。三径自可，岂必天涯。回首未变唯姓氏，莲荷当忆我以秋葩。莲花莲花，我欲归家。[二解]


厂部前小池得荷

月前已闻荷花发，中心火涌足轮急。陇中绿叶鼓风掌，笑我花馋不待炙。山深久住忘时季，岂花亦如人陋僻？百亩湖中碧浮红，渺想能驰目难即。[月前闻肖云：行湖，荷已作。予居前陇中亦有此，急探而尚未花]归来踽踽守书窗，一刻一向荷塘望；偶出骄阳共尘苦，岂意相见尘道旁？举目可数十余梗，伸手可覆三尺塘。谁持朱笔点四五，飕然万里飞清凉。池畔假山争天巧，池中小亭如小岛。独携清风坐亭廊，花枝媚向亭中倒。君子之名迂可嗤，凌波仙子俗可恼，绯云荡漾摇清波，莲花直是水微笑。二鹤相扶水中高，瘦石为骨素红描。[池中有石塑二鹤]一鹤腾颈伸喙啄花朵，一鹤蜷颈回喙理丰毛。我久欲归意不舍，留此孤独穷煎熬。且向同池睡莲嘱，勿更长睡共清聊。


出看陇荷

垄田种荷四五畦，日日遥望身难随。长夜能闲不可见，闭门穷作荷花诗。[时为肖命教幼儿作书，不得闲也]空口说食岂有味，荷将罪我面心非。裸臂出与夏相敌，天公赐雨随鞋飞。未开蹙蕾怪吾早，已落孤蓬怨我迟。相见能欢谁最好？欲语红唇半张时。盈盈夏雪点苍翠，[亦有白莲]楚楚娇风摇圆葳。就中一二吁可叹，鸡皮斑褐老人肌。久立人怪吾将归，清香淅淅欲远追。岂能筑亭入荷隙，为吾日日排酒杯？


为肖健暑假培训班教儿童作书书事

道旁树拽微风语，天中鸟挟苍穹飞。我出清晨暑未醒，疾车警喇愁生霉。日日驱驰为何事？小儿捉笔待吾培。不见先生字如鬼，狞头獠牙不可窥？小儿可爱在调皮，卷纸为筒相打追；笔断纸竭意更喜：“老师我已无能为。”[时有小儿举手报曰“老师，我没纸了”或曰“老师，我笔头掉了。”意不忧而喜，盖因此遂可不作字矣]鼻尖墨黑手乌灰，随手擦衣缀花梅，一字作成蝇满纸，与人并美相映辉。太息我欲返童回，共子对笔皱横眉，点横竖折甚可乐？清塘水满待吾归。


培训班作

六月不能歇，携笔教童子。易哉点横竖，难与蝌蚪似。写横两端钩，猫爪虎舌齿。[教作裹锋逆入回锋收笔，不教尚成横，一教乃成英文之“S”跌跤横卧矣]写点肥墨猪，夜色满版至。时闻墨碎瓶，笔亦斩首死。颇好书衣面，不欲污清纸。一日写一划，十日不成字。哭笑我大难，美丑生不耻。岂若共相携，山中觅一水。脱落小衣衫，尽裸纤纤臂。撩波洗我发，拍水向子体。肆此欢乐声，回荡群峰里。


云溪

云溪出冲是，清溪隔山五，地名有古意，遂欲长年住。务力饱粗粝，饮酒消劳苦。一卷读千回，字脱不须补。田中轻盈荷，窥我前溪浦。细蟹与初莲，向夕交相语：主人明旭至，安以慰心腑？微笑呼清风，大戟横行舞。五柳在前坳，清藤攀窗户。[肖也]不必有先约，乘兴遂可步。嗟哉山外人，日踏红尘土，安知咫尺间，即是天外宇。


七月二十八日培训班完。晚饭后坐二小而雨至，时待夜汇报展也。随作与肖看

又从闹里逃相对，昨夜长谈语尚真。暮雨为心敲佛柝，秋山待我榜崖云。人间岂久飘摇梦，身后无多冷淡坟——自笑经营时太早，同君苍野和雷音。


七月八日随肖健浇菜作

又从曲径穿枝隙，碧玉瓜中得暂闲。四十斤椎垂铁树，五千仞岳挂苍藤[方言读“甜”二句辣椒、豆角]他家菜圃绿如许，自己心田芜可怜。欲为长锄典书笔，河中小桶舀青天。


八月十二日班中水管破处喷出彩虹，与薛丽君观之

为我殷勤喷彩虹，奇哉小管竟藏龙。红黄蓝色三元老，真善美中两幼童。[画家以红黄蓝为三元色，他色皆可调三色而就也]有此长桥通宇宙，无如暮日到龙钟。人间谁有并州剪？剪取楼南一角空。


九月十一班中无钥开柜取书，作诗遣闷

柜中小卷隔天涯，遣闷良方剩作诗。猛觉南窗秋意在，捐毫抚臂立多时。 （其一）

何难举足开头险，所惧登山最后峰。老死平原心渐许，可怜归路已迷蒙。[久欲尽弃b b文字] （其二）

绿岚春雨迷都尽，明月秋山照已空。但有归来微笑在，不须惆怅少年风。 （其三）


中秋前日与肖行荷池，剩一朵嫣然众秽间

摘尽莲蓬老尽梢，荷池百亩冷霜潮。问君有底伤心意，直到中秋不肯凋？ （其一）

淡漠西风任雁回，苍茫白草拥山围。人间久已非君季，能得归时且早归。 （其二）


中秋夜大雨，醉中兀坐，想孤荷独冷，作是

家破有亡都十载，嗟余块独事犹微：孤荷自听枯荷雨，更有凄凉可语谁！ （其一）

知君此刻最难为，独拽孤芳冷不飞。岂必依依中夜访？同听一雨即相陪。 （其二）


中秋次晨往观，荷余一辫垂蓬下而已

久悔浮华污此身，故托平生与水邻。知君决去无归志，临风不用赋招魂。


十月二十二夜复出访肖，不遇。归途作

向暮谁堪访？唯肖契素心。不知人在否，远远看窗灯。久扣不开门，来时月满身。逢人犹细辨，或恐遇归程。


十一月五日有作

少年一梦遂十年，心知欲醒力难迁。化工巨斧辟天地，元气驰荡氤氲间。万变为人取何稿？阴阳所幻迷倪端。流转若轮，累世而然，生者死之，去者来还。我夫何物，虱此人寰，其久不过一木，其大莫竞山颠。芒芴乎归于窈渺，再聚非故我故颜。二足无毛倮虫耳，云彼有智能语言。以神为车穷缈绵，恍兮惚兮乾坤渊。苍海永黑怒鲨鲸，大地深厚熔岩泉。我欲上跻乎宇宙无顶之苍苍，下探乎虚玄。愀奥秘之永閟，悲灵府之褊浅其如盂沿。我超自然抑自然限我？我之所思所为人抑天？食色诚不足以尽斯生，精神岂此生之所必源。二造峙垒，依违两难，试融如无见，苟见而堕边。辨证之法人所传，似是而非谁能探；欲持两端和悖背，徒穷格致纷纠缠。自作君宰小人国，岂真狮耸离狼团。[伊索寓言略谓群狼扰扰，一狼独高，顾视侪辈，直渺如无物。自惊自喜之余，莫解其故。忽一日大悟曰“我其狮乎！”乃去狼而就狮群。及至其间，上视不见天日，唯见众狮肚皮小腿。狐狸旁观久之，悠然曰：“始子之在狼也，自以为狮矣；今子之在狮也，亦狼而已已！”狼惭而返。]大杯得酒起荒澜，醉云迷棹催流船。恍有所悟刀挥水，转瞬已逝风书川；何人大笑挥电鞭苍圆，忽尔冥蒙掩尽回茫漫。短梦短梦摧吾老，不死之粒安可讨。当死岂非生梦转，已死岂非长梦不复晓？吁嗟十年迷莫扫，一朝痴绝为吾宝。


八年前同学辈游连云山，归途至半山，大饥，问一老妪乞浆，而得粽。两年前共肖再游，遂访其人，耳已聋，亦忘前事。今日醉起，忽忆之。作此。十一月十四

屋前梨曲瘿满胴，今来枯槁昔青葱；屋中老妪白发鬆，昔年聪健今年聋。昔年饿从斯山下，敲门乞食妪厨中；今来扣门伸远谢，不能忆我昔年容。昔年饷我粽如钟，今年糕白花生红，年虽非昔人非昔，斯情斯感依然同。坐我小凳捧我盅，芝麻沸水烟迷蒙，相谈手指助口功。山深客罕如冬蛩，邻舍来共何融融，知我去后犹未去，连日连年谈不终。颇惭漂母吾非龙，不能腾化报恩丰。彼亦岂怜王孙穷，走卒牧竖例相供。门外苍然者万峰，恨难久坐吾时匆，相送一语长在胸：“不须急切疲足弓，下来宿我吾被重。”今年距今两蛰虫，今日似昔阴蒙穹，酒病瘫卧吾心瞢，思更一访披绵绒，嗟腿颤弱难纵横，作诗仰首悲欢攻。少欲浪迹观壶蓬，又欲挂像麒麟宫，真如鳌戴两仙岛，砉然没海无余踪。此怀久已甘凡庸，饮食男女栖佣工；庸人岂无天伦乐？家破十年形影从。文明跃进俗溃退，人情淡薄等虚空。对面都如天地隔，各以蚕茧自闭封。忆彼山妪熙然衷，山中卓有古人风，欲乞相邻路不通，衾中一梦当相逢。


止酒。十一月

一醉动累日，醉起病复前，颇如前后脚，追逐穷生年。生年弃我如敝履，我乞生年儿牵母，两相交斗安能穷，弃者必成牵何苦。廿六髯苍面颊黄，一身消瘦如秋光，不待冬霖撼败叶，已觉神骨俱悲凉。平生壮怀纤云微，岂敌时光之风吹，剩作细民营细业，酒尔更来相推挤。身家事业两茫茫，中涂怅立南北方，酒中有喜吾所倚，那堪酒后细思量。汝酒非恶吾心荒，请君从此避吾觞，如花休插老癞首，岂花不美头自疮。十年交接在中肠，百年回忆中肠芒。子今行矣吾魂伤，以子酹子子自尝，作诗为誓无怒狂。再逢莫再呼吾名，权作不识行道旁。


十一月二十一日进二零三塔检修，出塔盘，以铁刷清理之。人孔恰十八塔板

地藏王不入吾入，十八层深地狱巍。辟面阴风谁鬼魅，蒙头锅底我钟馗。[乡语谓面黑南脏曰：蒙了锅底。塔中极脏，入者无不媲美钟馗，鼻唾俱墨黑]先生只耐烟三袋，小子快烧水一罍[所以出塔无不先洗澡]。久觉尘埃污真质，须他还我本来眉。

人孔差如鬼门关，其外阳间内阴间；我真无常能往还，去时人面归鬼颜。一笋拄天何巍然，密节隔断铁塔盘；扳手光如医刀寒，砉然割裂出肺肝。[塔最似竹，中由塔盘隔断，如竹之节。塔板可卸出清洗]铁刷子毛怒而轩，岂如玉梳柔巡穿，剐垢剜出容婵娟，貌似仇敌心缠绵。层层封锁笼中鹇，外边天地宽无边，白云渡海不求船，子所未见苍然山。人生有责安可奸，食人而贵非子班，子其归矣守故椽，我更送子媵歌鬟：“巢幽默兮止言谈，朝而锈兮暮蒸煎，薄不渥兮唯辛艰。固汝体兮无掀翻[塔板安装不牢则易掀翻，影响反应效果]，固汝志兮无怨叹，子所守兮孔之关。远浮嚣兮近痴顽，处污秽兮心长安，人所弃兮吾所欢。送子归兮吾怀渊，幸约不远兮明年。”[大检修每年一次]



除草诗

除草，除草，午后太阳堕地烤，天上清风不可祷。卷袖屈腰双膝折，背有炭烙欲枯槁。一草一拔步一移，所过汗渍土生潦。眼晕耳响头如斗，举头前绿连天渺。草曰：“有言言于公，何罪见诛心迷蒙。不入田亩伤禾谷，不碍君行当路横；岂莸有臭刺公鼻，或黄连之毒虎狼凶？恶者去之理当从，今我柔弱美且丰，纵欲加罪辞须雄！”“今之理不与古同，腐朽之论子犹崇！使生自然山涧间，快饮天露吸潭泷；子胡处此文明隙，厕身机器管道之丛中？人心不恭死无日，况子植物低仆僮。工业革命数百载，溥天之下尽其封。不见地球为小囿，奇兽异种尽于弓？文明破辟勇无敌，森林芥垒安可立，若剃刀之快斫微发，明日此球若颅髡然空。子苟欲存请羽化，已无昆仑蓬岛与崆峒，须浮空立如飘鸿。臭氧之层洞窟窿，闪闪射线织霓虹，毒侵癌袭蚀汝痈，即浮空立亦何庸，神仙之体一例衰龙钟。劝子远觅外星人，太阳系外宇昏瞢，飞碟可驾光速冲。把臂闲游星团云为宫，白鹿不骑骑彼彗星风。地球之民大誓訇，征服自然，宇宙囊笼。航天远器，各国同工。核弹灭地球如灭一虱，岂不能载宇航船舱隙，光年迢迢来汝攻？子安逃？路已穷。有躯体化灰，无坟墓可容，永古永古飘荡大黑无底之窈穹，其谁吊汝万年偶有太空垃圾路过汝身匆。及此貌好色青葱，岂如死我五爪锋，掘坑盖土送子终？”除汝草，悲我衷。


十月二夜见萤

桂花香暖正难留，阁外山光半已收。秋色连天风满夜，一萤犹作梦中游。


书愿

棉袄棉裤大汉装，头戴绒帽背靠墙，投老乡居吾久望，袖屠龙手曝冬阳。岁暮熙然小村庄，不须太富高楼煌，衣食能够稍余粮，邻来舍往时敲窗。大人不怪吾老苍，偶住言笑二三声；小儿不畏吾诃佯，捋我髯须踞我膛。青山安静绕四方，随春而绿共秋黄。有水长与山低昂，后山趋出前山航。辞年有节循水梁，沿水千村络绎忙；礼肉精肥半相当，呼鞭着绢儿童香。我虽孤独未遗旁，亦有人来奉醪觞；抬桌出庭桃纸张，请翁秃笔书斜行。千万奇字久已忘，遍遍书此“喜乐长”。东家腊祭邀翁尝，西家婚丧翁饮浆。一朝翁去聚相帮，薄棺送翁西山冈。不用碑铭记行藏，坟前栽桑无白杨。日日经过茅荆荒，偶指圯墓言儿郎：“有老昔住吾邻房，无亲无友姓名亡，临老飘泊寄吾邦，不知何事来何乡。稍兼痴蠢易相将，久已死矣无庸伤。”


冬日作

枯坐蓬斋里，暮雨落不止。吾期可人来，唯有冬寒至。 （其一）

翻书眼如醉，略不辨句字。佳意偶跳出，如淋醒头水。 （其二）

书中抬倦眼，怔望窗外树。心冥苍茫外，耳空渐无雨。 （其三）

迎年复送年，此事是我责，如漏斗吞水，自家无一得。 （其四）

我亦有故人，风吹蒲公英，虽云同一枝，忽散四海滨。我亦有故人，风吹蒲公英，落地根已立，相见更无因。 （其五）


卷十 一九九五年


二月初作

蓝桥妄梦已应收，廿七何期未转头。对面愈同千里远，临花越觉一身秋。无方数日仍兼夜，有语从心只到喉。淡淡寒笺书冷墨，灯中自读自消愁。

月下遥天诧病眸，婉娈风调与谁俦？眉痕偶蹙春波皱，笑影随开夏雨收。三径欲埋沧海客，五湖空有古人舟。此心茫渺风中絮，飘荡今生不自由。


二月十二日醉作

狂邪狷邪？飘逸邪悲壮邪？愤世亟邪与世谐邪？黄河九曲终有归邪？历迷茫而入静微邪——吾与渊明卒相携。沧海之舟不可拏，昆仑之树根谁移，冥冥欲上帝阍键，建木修长吾所悲。狎杯酒兮为云梯，酡而醉兮珠树依，渺不识兮谁何，恍自认兮五柳之欹。陶者作器，特为吾备邪？将身化土，但为陶者使邪？使而为壶，使吾与酒永相委邪？有余悲兮造物嗔，卒不自知兮酒中有深味。[悠悠迷所留，酒中有深味，渊明诗也]卅载光风倏已非，一躯似昔似未来，时空羁我两难挨，二者纵有畴能裁。菊花渐向东篱开，坼不尽兮当冬衰；将春至者谁蛰雷，使我花凋堕青苔；沛而猛兮夏雨飞，激我泪如瀑兮洪喧豗；幸不远而青女，簪我黄花在鬓眉。荡我酒以逝波，警我无为迁化而长颓。握此杯盏，造物之券，伊世所存，嗤彼唯炫，饮酒不足，渊明所憾。[渊明《挽歌诗》：但恨在世时，饮酒不得足。]


二月二十七日醉往华容寻薛为宏，车过洞庭湖，出立轮渡看水。记十一年前初过此水往君山，尝作诗，怅焉更赋。

十年重过洞庭湖，淼水连天接故吾。只有时光抛已远，飞鸥可是旧鸥无？


二月二十七日醉往华容寻薛为宏。次日酒馆饯行，大醉，遂拉薛与共至云溪，更饮肖家。夜半稍醒，二人尚酣然。天明薛当归，予以班不能送，作《贺新郎》留之。及薛归后，再赋《飘风行》以寄

飘风飘风来吾有言，长空远宇不可干，暂止驰骤匍吾前：子竟何物空无形，子复何术鬼神惊。飘宙宇使为洪蒙不辟之玄渺，飘元气使为旋转不止之行星。飘恐龙使为蜕骨嶙峋之化石，飘茹毛饮血之狞猿使为吾民。沧海为谷，河沫为陵。弓矛溅血未干已作挂壁之雅饰，游人扰扰来上生存死决之峨峨长城。飘未来倏成过去，飘今人忽为古人。昨日已去不可返，明日未至不可寻；飘我如叶去不归，拘我如索悲难行。少年结客巴陵侧，长剑短歌贱如石。醉里叱起湘灵魂，波为裳兮水为瑟。珊瑚之民和呜咽，惨秋阳兮坠秋月。上帝闻此心冥冥，为我张乐兮横洞庭。长筵列兮及乎苍梧之丘，吾与舜兮共一瓯。就中一人扶我头，将携手兮超时空而游；借长弩兮扣羿之关，接王母兮讨不死之丹，荡四海兮振尘衣以不还。飘风霎至翻云軿，失所向兮两飘零。坠我云溪古石隙，孤怀吹裂夜阑笛，山魈木客不相知，瞠怪目兮滴血赤。吹彼华容长江旁，披发而狂洪涛荒，鼍龙怒鼻喷腥光。似此睽隔谁能当，命驾千里驱严霜，执手相对两沱滂。语不出齿，飘风来翔，如梦之醒，若隔世之茫茫。七年日上层楼望，浮云浩荡天中张，异地同天岂有别，知君裂尽二目眶。飘风如聋如盲!不见相思断回肠，逐逐日至欺髯苍，苟相见兮将诧问何方郎。飘风飘风尔无狂，平生为汝误千方，大帆挂橹势如跃，祈子一日降慈芒，送我至兮故人之旁。后事邈兮唯子之所使，生死小兮唯子之所簸扬。


春江花月夜。

年年春色飞翩然，泝风迷雨来春边。花光采采备已久，一夕唤起春江前。明月如水神清寒，长天高渺不可干，随波泛影未为远，请君试向江中看。春江岚雾笼芳烟，眠莺睡柳垂江船，无限低回花月梦，幽人一盏许同探。白露盈盈沾青衫，斜堤浅草何葱芊。嫩蛙欲作喉先止，无使短梦惊阑珊。趺盘藉草排杯筵，先生未饮先醺酣。曼吟不识宫商字，微风来拂如慰安。红玉娇云白玉盘，浮生短短同盘桓。明朝花落月半缺，更有谁酹长流川。花落不知世流迁，随波远赴沧海澜；去年花不识今朵，今年花岂忆去年。明月永在青冥间，秋山看尽看春山，年年涉河濯清影，是去年水去年颜？少年作诗在江沿，江月照我书兰笺，今年作诗花阴下，人非昔我月故圆。明月不灭花倏然，短长能共真天缘；明年我更来江水，三人对影无相嫌。他年化去九泉渊，遗魂飞托广寒轩，夜夜徘徊江水里，看后来者穷悲欢。


病作

病里抱寒衾，薄暮惊风催。昌雷挟雨势，裂我萧窗台。衡门深扃锁，冷落有谁来？故人流萍散，坟墓万里乖。寄躯荒山里，如石附苍苔，倏忽不能料，剥脱谁为哀。相怜唯此酒，不忍遽空杯。 （其一）

盛春付流雨，余情寄落英。万萼骄新碧，谁复顾前尘。病里强坐起，扶杖立花阴。拾此缤纷色，感我怆凉心。当年十七八，长剑拂辰星，岂屑女儿态，为子注眸睛。辗转劳尘里，浮沤起复沉，自顾犹昔我，人诧二毛生。与子共为客，相惜乃及今，念我今日泪，无责昔年人。 （其二）


卫生所二桃

篱前相并两株桃，一株正发一株落。我来藉草坐残英，柔茵锦荐深没脚。微风吹此嘉春声，万叶鳞鳞颤欲脱。君看邻桃媚风笑，不见此花飘悉索。彩雪飏飏作阵飞，玉手盈盈抚吾眉，如春之泪悲能挥，侧听缀泣声幽微。玫瑰树侧空相陪，饱裂红裳艳而肥，此花此泪染其衣，茫昧不觉自欢嬉。坐久伤心酸两目，满身花影休频拂，起来独自绕花枝，枝上余英尤难读。落者谁欤兄弟行，今日彼落明我戕，岂如联袂相扶去，强如独抱枝头香。邻桃怨我“有厚薄，咫尺不顾我岂恶？俊色昌姿正当时，蔫粉萎蕊甚可乐？”“报汝盛处毋骄狂，开者安知落者伤，不日风雨子归处，我亦与子穷彷徨。”


偶作

春雨涔涔伴小窗，作文短笔秃无光。溪边欲去撑孤伞，独向桃花劝一觞。[时正作《女儿曲》二稿] （其一）

病眼难书针脚字，春工细绣陇头花。岂如抛却寻春去，万古才华一墓遮。 （其二）


二首

夏意匆匆入暮春，绒毛未脱惹人嗔。黄蜂蜜足匍枝睡，绿萼形成泼地阴。小借蝉声催午觉，已邀月魄共宵行。清溪闻涨深深水，正合严光钓一生。 （其一）

絮尽春江鲫上江，黄梅雨色未淋浪。千钱先订芙蓉梦，[荷叶初生，如钱簸水]一桨须邀窈窕娘。剩有觥船将世渡，岂无蜗屋与身藏。菊花久待秋畴里：“莫太沉酣误我望。” （其二）


五月七日未明肖处醉起，忽忆宁乡所拾丑石，久欲作诗，因循未就，乃成是篇。酒人恍惚难明，聊记所感而已

灵山胜水开盘古，日月推转羲娥苦，造物不惜神异功，为吾万岁召雷斧。清溪远自群峰苍莽之中来，漱山之骨地脉开，精金美玉安足贵，淘洗冲砺出此孤奇材。女娲久死神肠腐，补天可笑费炉灰，岂知元气驰荡化万化，遗此俊石悲九垓。固闭幽凉掩后土，煤炭为群石油友，昔为恐龙磨利牙，后为猿人击封兽。屠沽鸡狗不称心，怆怀怒欲诉苍冥。今来者谁云溪落拓坎壈壈子，势能拔尔韬光孤愤崔嵬灵。沙光含日辉金鳞，细流曲曲绕矶鸣，清禽出树芽茁土，东君跃跃试春襟。践水踏沙二三人，穷挑细濯沙水滨；不能为诉万古事，唯余丑皱记酸辛。人邪石邪迷难分，异躯共作摧颓魂；我亦流落无可语，感子清泪盈眸睛。从今入我幽人室，淋泉滴水养朝夕，古怀深梦怅可忘，长歌短句欣相识。百年我亦归丘山，子将辗转流人寰，我埋似子子何似？似我飘泊地天间。


作上诗成，急起觅石，盖石在肖处未携归也。已为肖母弃矣。与肖携锄往垃圾堆，久之返其三，已二世为人，质色大减矣。其中佳者状若凄苦老妇人，为之更赋是章。上章末云云，是我尚未归而石已流落矣。

满面密皱谁所皴，皱中耷眼瘪枯唇，问子何事悲如此，及至化石尚酸心？飘摇长发飞川瀑，结束柔云轻罗巾，长眉与鬓争光炫[1]，当年岂不亦倾城？沧海扬尘驰逝水，昌条结露幻浮生，回首苍苍颜如土，可能重忆旧青春？我欲名子数叹息，除“维纳斯”更何择；人间唯情为至苦，摧心裂肺是其责，安能不老旖旎容，剩悲凉意凄惶色？有女摇曳幽兰姿，生长汩罗楚骚骨，对面双眸汪碧水，一日百读夜反侧。持石欲赠心徘徊，老丑岂惬伊人怀；将石比汝心更苦，何花长好无凋衰。平生孤漠飘零者，祈与子结百年谐，纵子耄耋如斯石，我心亦如此石不可摧。

[1]：时共肖割油菜归，坐肖姐家赋此，而石不在侧。作是句时问肖：石上可见眉不？肖云：你写眉便是。予为大笑。愚钝至此，真东坡所讥定知非诗人者也，被他千年前预笑了去。若皱纹唇眼，青巾结发等，皆历历诩诩，非余浪语也。


共肖割油菜归憩肖姐家书事

杜鹃花落豌豆新，油菜子熟满垅平。束腰我亦古壮士，踏天长刀割黄云。玉椟中藏明月珍，珠树果实弯枝身，太阳浩荡如雨泼，壳中爆出惊山崩。[油菜过熟，多有裂者，触镰其子辄落]屈腰勾似手中镰，割杆快若刨削木，如风过畦剃过首，须臾十亩枯藁矗。一斤菜籽二两油，一亩不足三餐熟，竭尽膏腴到此时，尚须打籽待明续。祈天莫吝羲和功，为我三日晴苍穹，人能薄农使农贱，天道将匪人道同。陇头坐憩佳凉风，力作岂有思虑忡，太息田中无我土，偶来学稼非长终。


已为石作二诗，忆其至佳者更赋一章。石上鱼乐图，天然奇丽，殆无伦比。惜此石涂中已佚，未及携归。

荇藻二三斜欹东，游鱼十许悠浮空。摇荡有水不可见，藻形鱼态描能工。一鱼食藻侧鳃颡，一鱼衔尾如仆僮。自远而来联四五，岂闻藻美奔何匆。一鱼饱食背人去，尚余半尾张剪锋；一鱼向人唼大口，浮泡串串腾高烽。曲跳如虾直如矢，大携小拽闻嗈嗈。惧者欲振鳍未起，似有疑警鲨来攻；隐者石间探半首，石后知更藏无穷。水陆相离不可近，人纵能薄鱼先恫，何人快镜捷闪电，摄此绝景苍崖中？秋水汪洋传万古，濠梁仙去轻飘蓬，知有遗意未忍失，故教造化留遗踪。儵尔乐兮容与，怅吾晚兮难逢，忽对此石如梦寐，石外指石而笑岂非二老翁？［濠梁之辩见《庄子·秋水》］神相接兮凌千秋而上侔，恍三人兮把臂摩肩胴。长髯拂兮无子我，目幽窈兮交冥蒙，渊有得兮莫可语，若在心兮如无衷。古人之迹岂糟魄，轮扁盲瞽嘲桓公。钝者践迹共迹死，或者超迹通其宗。苟无一迹示所感，虚空撮响谁为雄？譬犹指月月非指，不经指指月亦瞢。此石幽沦竟几岁？得我亦如鱼水融。岂知神物非人有，转瞬更逝如飘风。随缘聚散吾何憾，目击一瞥意已丰。作诗率尔记所历，或有来者能灵通。


买《钢铁是怎样炼成的》作

总角绿丱时，陋巷居穷苦。老父高华心，付我陈篇古。摩娑阅几辈？剥蚀劳千补。中有巍然人，卓立不可侮。浩荡传精神，丰隆扫腐朽。譬似饥渴间，哺我牛羊乳。矢志结深心，如隼入木杵。平生值嗤嗤，决然将踵武。如山茁嵬根，如天矗长宇；岂容龌龊子，拔我精诚腑。板荡乾坤颠，溃散坱圠沮，如夜扫日光，势雄谁能堵。我道沦蓬蒿，彼草掩禾黍。孔方宰流风，萼蘖堕荒雨。忽忽廿年驰，苍苍二毛举。回视少日怀，猛若被雷斧：与世相迁移，随程进屐履。起点可犹存？微茫不可数。剩有怅立心，悲怆訇巨鼓。更觅旧年书，栩栩尚如故。相对敢开篇？欲弃忍付土！眼睑久枯池，洪涛忽振浦。所幸孤行踪，未远大道步。百岁尚辽遥，一生非隔阻，将可骋月日，毋更误衷素。望道不驰追，何以异禽鼠？易箦有所思，噬脐无乃鲁。书此自检饬，掷笔吁谁睹。


六月十七夜忽欲作忆昔诗，成二首即止。些些往事，重捡亦何益邪。

都抛冷纸卅年意，[时正作《女儿曲》第二稿]独坐萧窗万籁喑。百折涛来舂肺腑，一丝魂去访青冥。山光与夜争辉黑，萤火专空僭月明。谁擪幽箫和酒至，共予悲喜语平生？

薄屋贫村霜作被，空盘冷灶米如珠。母将弃室趋生路，父尚争疴在死区。他日成人真侥幸，此时生我直多余。天其懜懜亦清醒？一骰投吾赌胜输。


六月十七苦蝇

蚊虻驰吾前，汲汲转飞翼，訇若沧海啸，颤若坍四极。颇言“六合头，造物曝幽悶。巨山出苍云，乌金闪光熠。俯掇无所忌，负载万牛泣。举国奔而往，子竟昧而立！后日枵空腹，毋向吾门乞！苟非爱吾子，孰肯通消息？吾时误已久，拜拜恐无及。”我闻稍有疑，随往蹑其迹。三步及庖厨，一目见桌壁。桌面清如铜，鼠矢点一粒。恨无显微镜，可以细相觅。绕矢堆万蝇，攫扑争何急。故者在其中，回首笑如蜜：“向言果如何？我固无欺匿。吾子好为之，我难助子臂。竞争自公平，各人肆其力。”啼笑我大难，试语彼不唧。[吾乡熟语，“唧都不唧”、“唧都不唧一声。”谓不语也]。此矢玷吾房，污秽值一惜。正欲持小帚，扫去粪坑隙。转思万物异，所嗜讵可一？使彼生无欢，扫去亦何必。罢罢任彼为，归我读书室。彼情有所寄，亦免搅吾侧。


六月二十五夜洗衣破指戏作

借避文难聊作此，[时作《女儿曲》苦文即寻事，乃得洗衣耳]搓衣亦岂异为文？磨红十指青衫旧，洗黑千池白发生。衣里疵斑文里病，心如孔雀手如豚。挑搓纵尽人谁赏？一刻流行隔岁扔。 （其一）

破肉残皮十指殷，旁边笑煞古猿狌。我乞他生宁变狗，人言此物贵于身。居心大可比蛇蝎，满腹不妨填草根。君看贪官和大款，猖狂处处得横行。 （其二）

大款昏晨劳数更，小人生死只一身。十年前物摩有泪，百里奚价换无门。[尚有十年前旧衣未退役者，余亦恋恋难舍]得食与君吾已足，比人和我子真辛。阮家聊复撑竿挂，一例阳光共富贫。 （其三）


夏夜作

短年驰驶留难住，长夏消磨日可憎。秃笔枯如秋后草，湍心乱过雨前云。扶杯深浅吟都倦，看月悲欢醉未平。惘惘南楼惊鹊语，遥山一抹冷横冰。


陆城鱼场探姑父母暮出作

秋阳红欲暮，苍然田畴平。青山卧思睡，独树鸣孤禽。水池清百亩，倒映闲行身。婉婉风中草，渰渰天中云，鱼跃忽惊破，万变生波痕。暝色随人归，苍茫满柴门。


听肖与叶原球言旧醉作 六月二十二夜

青衫绿鬓何飞飞，白日黄尘事戏嬉。一去不来来惘惘，人生安用少年为！


一绝

清灵明月漫窗棂，夏热愔愔渐向宁。庭树孤蝉如老妪，夜阑自语自倾听。


偶作

寰球微卵厕苍冥，大化倾灾抗不平。江正苦涝河苦旱，[时灾状如此]心将求雨抑求晴？吾民纵算地生虱，古语当真天不仁？[不记何书语：民为地所生之虱，虱多则地痒。天地不仁，以万物为刍狗，老子语也] 君看波黑弹丸地，更将人厄补刀兵。


七月十九下午电后作。

娘胎驰出忙何事，回首唯余悔满衷。故国千里万里外，人生不明不白中。杯边岁月驴推磨，梦里情怀海拍空。莫乞王乔双鹤屐，依然飘泊一孤鸿。 （其一）

跋涉年年事可嗟，背囊千石世无涯。路行暗夜输鸱目，身入幽山怯虎牙。虽有追求虚似梦，不如收拾早还家。扪心更问家何在？生命本来即传车。 （其二）


秋日作

溽夏推延未忍归，寒潮一夜送秋回。砌梧懜懜犹夸叶，壁草凄凄已让苔。试汲如心瓶水冷，将看解意雁声哀。闲居久隔人间世，问秋争觅到门来？ （其一）

商声逐逐乱蒿莱。昼夜瞢然意久灰。梦似流萤光自照，居真穴地客谁来。闲陪蠹简聊荒古，醉拽西风坐藓阶。黄菊知予衰病倦，细花伸过薄篱开。 （其二）


九月二十二梦。见椒子一名香子树幼株，欲掘种故家后窗下，作诗曰：异日小窗读周易，可从窗内一抬头。而觅锄不得，惶然遂醒。思梦里故家乃十余年前景，今荡然，已无种树之隙矣；屋亦为姑母加建久居，并无可归之地矣。因足成篇，更补一首。梦中句云云，盖现居窗外有孤树，读书倦处，辄举目相对耳

定当归去故家楼，梦里先来种木奴。[乡音读“楼”] 异日小窗读周易，可从窗里一抬头。 （其一）

十年前景恣重游，更为归来预作图。梦里一身归枕在，故家新计两虚无。 （其二）


九月二十四重过陆城养殖场荷池

采莲人去草涂荒，野鸭随心趁荇航。倔强孤蓬苍老地，含心深苦与谁尝？[犹见有莲蓬，褐黑未落] （其一）

下池菡萏早枯荄，隔岸湘莲尚有开。一朵能胜千朵色，都因秋意满湖来。[湖中筑堤，隔为内外。内所种湘莲，季较晚] （其二）


止酒

止酒，止酒，此时不止，噬脐后丑。浮生自有万端忧，百斛空醅安能掊。竭力以食，尺榻可偶，浮梦往返，醉欤何有？拘者斥汝为狂，亲戚哀汝不寿。止酒，止酒，岂愚之及此，掷此身于樽卣？百年倏若一醉回，嗟余同草木而不同天地朽。杯汝勿前，曲生且后；俗其来之，吾与子友。磬折备腰，诺唯守口，随人而发，快若指嗾。非良民欤，洋洋耆耇。止酒，止酒，此时止子，子无我咎，悲思子时，子亟来佑。止酒，吾止酒。


作《女儿曲》至杨鹃死，悲不能制，赋此自解。

秋风迫人急，疏窗不能堵。虫尸逢秋凋，窗下陈栩栩。作文风窗间，夜气秋满楮。枨触中心秋，忍更向纸吐？杨鹃秋中亡，独吊萧秋树；杨风待深秋，欲与姐共赴；此时杨雨状，凄若秋中雨。一管无情竹，贮秋竟如许！昔作《女儿曲》，妄胆真乳虎，一字不能安，乃冀传千古。两载囚首面，独坐秋斋苦。秋心泻不尽，拽秋更悲语。[九零年作此，怆感莫名，日课既成，余时难遣，乃更随手涂抹，成《秋的散记》六十节。]五年转冬夏，捉笔重缀补，犹有萧寒衷，舂胸如涛怒。问心究何物，莫竟为秋府。推椅出柴扉，避此秋心走——不见满天秋，苍茫迷后土！


十二月二十检修二零五塔，塔中水如雨泻，甫入即全身湿透。

秋气渺渺遁遥空，冬寒茁茁发地中。薄日畏冷不敢出，蜚廉得势鞭昌风。人孔张口呼吾至，锤金踊跃乞吾同。盔头罩口缚茧袄，笑一小塔如征戎。锤头击铁破雷斧，电光洞黑挥长虹。[手电也]吾子塔外立可待，有所掳掠从收容。[拆塔板出也]岂天忽裂泻银汉，抑河所决奇谋攻？[浑身湿如落汤鸡也]大勇巨力陋鲧禹，嗤汝小技徒为雄。[其实冻缩如僵尸也]归来蟹面森鬼质，兰汤久沸烟迷蒙。[其实自烧冷水，水不及温，人已喷嚏连天也]老菊披离余媚在，一杯坐我东篱东。[其实适无钱，口涎成尺也]


十二月二十七凌晨《女儿曲》二稿成随题其末

亦夸两足诩无毛，细究天人意也消。链上獒驰悲跼蹐，梦中鹏击笑逍遥。精神絮影飘无定，生活松根立自牢。侧帽休听女儿曲，一杯冷淡酹坟蒿。 （其一）

穷年兀兀付针刀，密脚昏灯怯眼劳。新服材成才已尽，补丁心费色难肖。[本欲作三本，而第三本迁延多年，卒不得出。苟无此，《女儿曲》遂亦不易解读。乃于二稿中见缝插针，略言其旨，譬新布不制新衣，而为旧衣作补丁。且所补体例大相凿枘，亦犹补丁之异原色也]有生计划人无尾，千古声名马一毛。[或作：一生计划皆蛇尾，千古声名亦马曹。]从此挂冠管城去，虚舟容与海微涛。 （其二）


《女儿曲》成后病饮作

岁暮疴来两可憎，寒炉更受冷风侵。窗前听叶争垂死，泥里想根梦永生。去去无回驹过隙，依依不舍水洄文。马箠欲挞髑髅问：使子重来怒与欣？ （其一）

两载孜孜事已松，茫然却立思丛丛。忍将赤血青丝岁，抛与黑毫白纸中？笑骂由之输厚脸，马牛任唤有孤衷。唯惭才退垂空腹，拟嚼蠹鱼饱此冬。 （其二）


雪夜闻田间养菌者小儿终夕啼，天明往探

菌民岁暮在田间，谁与披冰共往还？雪菜伸头猫耳绿，路泥入脚豕肠翻。疏茅盖顶风为被，稚子呵疮哭当欢。岂不怀归村舍暖？农家生计敌天寒。


留以存脈 文以致道


留社公众平台微信号：liushe_cn

点击右上方查看官方账号关注

点击题下蓝字关注

扫描二维码关注：

图片
