【金菊对芙蓉】任之收拾存书，检至少时所购杂剧传奇，纸页脆黄，覆书默诵，犹能记忆一二。
修月留辉，裁云剩馥，借他丹桂成仙。辍盐酰世味，久困丛残。偶开一卷趋还住，呼旧雨，尔我都迁。分明当日，忽然眼尾，痛笑春妍。        似蝶自茧无眠。怕病丝设狱，天气先寒。奈叶如陈诺，飘堕风前。稚秋红泣清凉界，纵到骨，已过韶年。人生实苦，不如且寄，纸上团圆。

双双燕    七夕前一日黄昏双燕来栖晾衣竿上絮絮有顷
有双燕子，仄天半微云，眇然秋背。飞来作伴，且不管人憔悴。栖上玄衣翠尾。祇昵语、量山丈水。移时绿暗香销，白遍鱼波江苇。        千里。风寒雨滞。但羡尔无愁，此生欢喜。迢迢程驿，簇拥小巢清事。争说恹恹归计。莫怪我、窗棂儿底。空是负了襟前，一片瓦蓝似洗。

優客李林《認錯》三奠子
漸行於傍晚，七點之城。收傘骨，背音程。街氛初洗盡，苔蘚未滋生。此和彼，男與女，話私盟。◎車痕踐影，樓幕飄燈。風有向，夜無棱。絲絲沉潦色，踽踽沸人聲。惟步履，隨春夏，正相仍。

满江红·游木渎羡园寄京 
蝴蝶飞时，谁著我、海棠荫下。追游处、名园掩遽，清眸回乍。树暗鱼分池上影，春阴人过廊间画。向空庭、一霎晚来风，花如洒。欲留卜，渔钓舍；浑未计，莼鲈价。愿灵飙梦雨，闲常飘瓦。屋浸深烟红有角，橹收平浦青无罅。拓溟濛、相对剪新灯，梅窗挂。

木兰花
月黄南浦微雯渰，言有柔荑掬清浅。纸船容冶绿香中，无数野荷擎冷焰。
梦回池阁吴山远，梦外篷窗援望眼。鲤鱼屋顶是春波，一夜雨声听不见。
（独孤食肉兽作）

湘月
亂秋如織。倦三千過眼，何限風物。海市燈希，影夜絮、幾縷飄飛天末。星鎖初痕，雲無留意，眉黛妝姿疊。明宵知味，也應清照癡絕。◎終古坐命多愁，重來暫好，演陰晴圓缺。此際相猜，問信否、煨久冰魂同熱。寂靜生時，繁華歷後，侑我鍾情訣。萬年心上，付君攜去休說。

醉公子 军持
打起双兰桨。来搅春池浪。
池上柳如笼。青青西复东。
桨是当时我。花隔颓垣火。
谁啄雨中泥。萋萋园草齐。

沙塞子
正是梅風心溽，雲蘸水、樹黏天。恰似舊時拋別、雨如懸。
卻怪無端閑恨，纔似潦、又成川。還賸斜陽檐溜、水痕圓。

偶书
王安石
穰侯老擅关中事，长恐诸侯客子来。我亦暮年专一壑，每逢车马便惊猜。

秋夜听严绅巴童唱竹枝歌
刘商
巴人远从荆江客，回首荆山楚云隔。思归夜唱竹枝歌，庭槐叶落秋风多。曲中历历叙乡思，乡思绵绵楚词古。身骑吴牛不畏虎，手提蓑笠欺风雨。猿啼日暮江岸边，绿林连山水连天。来时十三今十五，一成新衣已再补。鸿雁南飞报邻伍，在家欢乐辞家苦。天晴露白锺漏迟，泪痕满面看竹枝。曲终寒竹风袅袅，西方日落东方晓。

伤怀赠故人
孟云卿
稍稍晨鸟翔，淅淅草上霜。人生早艰苦，寿命恐不长。二十学已成，三十名不彰。岂无同门友，贵贱易中肠。驱马行万里，悠悠过帝乡。幸因弦歌末，得上君子堂。众乐互喧奏，独予备笙簧。坐中无知音，安得神扬扬。愿因高风起，上感白日光。

东风第一枝 追怀光明顶论坛旧事 2005-12-10
无恙名山，多情过客，登临何事愁绝？流觞亭下闲花，论剑峰头积雪。仙踪缥缈，想谢家、封胡遏末。是当时、檀板金樽，高会玉堂歌彻。
意摇摇、青衿初见，情烈烈、故人诀别。向来宝马香车，那场风花雪月。旋生旋灭，是耶非、空余传说。更他年、忆我何人？回首浮云千叠。

沁园春 赠菊斋群诗词游戏资深裁判孟黑哨依依
鸣哨挥牌，摐金伐鼓，翠葆霓旌。似孙卿演阵，威风凛凛，朱虚掌酒，杀气腾腾。二陆俱来，三苏毕至，戏马台前十万兵。佳人孟，要点勘风月，检校豪英。
共君沉醉深更，看花雨缤纷出画屏。赞诗联百韵，妙才争胜，令行千里，败将服刑。上扫云根,下拂地足，执法还须别有情。风流甚，真烹鲜老子，宰肉陈平。

述怀   青玄
吾年三十二，忽觉生意迫。未学屠龙技，不用割牛职。阴雪失云山，孤鸿掉群翮。涧松方盈寸，茅屋纔数尺。初游及南粤，谨侍双亲侧。书肆邻街衢，往往涂诗笔。忆昔徐与陶，守夜说玄白。论坛今已颓，分封数霸伯。披甲逞雄才，妙句耸森戟。四年师渊明，三径还稼穑。解带独遨游，欹歌枕白石。庐陵十万户，章贡千里碧。岂无犯帝星，确有皤溪客。引舟静居寺，枯蛇犹挂壁。摩竹长清戛，问法忘晨夕。同学惟薆松，一哦无暖席。桨招新安曲，杖听莲峰极。半夜惊雷雨，西海翻墨色。去岁过越中，值夏凉风习。天眼识龙象，矫翼轻阶级。虎跑三游踪，敏轩不成画。时业金陵城，屡过王谢宅。桃叶兮桃叶，微雨独归楫。初心故不疑，违命久叹息。乃耕西山土，种苗繁尔实。决决渠水活，袅袅炊烟直。野薤炒蛋花，春茗试泉脉。栗浒多驱驰，戚里枉称啧。绿堂结英豪，养生皆有癖。白君藏端砚，太阴恐相蚀。胡君爱徽墨，黄金未当惜。喻君富藤纸，恨非毕加索。谁持古梅枝，胆瓶更清掷。倏然近新正，闻乐愁思剧。自祖母死后，长孙远家集。二老虽不言，注目邻阶璧。诗中甘荼苦，子毋语丁克。小妹毕婚嫁，生女颇娇逆。一月三感冒，竟已仇婆媳。言之低血糖，薄寄巧克力。可乐孰耽饮，出城将何适。杲杲青原台，湛湛白鹭碛。鰷焉知惠庄，津欲问沮溺。贞利在明朝，三十三应得。

芳华二首  哀粲
白头宫女说芳华，天宝当年事可嗟。
但洒柔光十载梦，全开滤镜一层纱。
长街骨踏青磷火，学馆书焚赤色霞。
泪眼如今一回顾，青春不悔总因他。
芳华一剪谁惊梦，禾黍青青未觉悲。
累世皆行商鞅法，翻身仍扯帝王旗。
圣人不死孔夫子，大盗功成马克思。
沧海浮槎何处去，风烟已动水无涯。

元月十四得信。      碰壁斋主
信自远方来，薄如枫叶槁。始握伫惊疑，急展如火燎。怅怅乃久之，再读略慰好。旁人怪惊问，讵知我心悄。不言长相思，言彼新欢巧。个性有修养，将偕百年老。检视作信期，元月之九号；是我飘泊时，思彼诗刚草。折叠入囊怀，独往归家道。事往复何悲，幸彼有所靠。太阳澄红光，逐影追欢笑。

满江红 夜读迦陵（次韵迦陵“阳羡书生”）  
掩卷游思，想君是、鲜衣怒马。春风里，高歌驰过，绿珠楼下。一凤初鸣湖海望，千金曾诩长门价。渐消磨、风雨过中年，鸡窗话。
伤羁旅、江淮夜，悲摇落、南柯下。正人间尽道，的卢堪炙。只合晴秋游上党，岂宜盛世谈王霸？念须眉敷粉老迦陵，同悲诧

沁園春劍
三尺風塵，十年磨礪，夜發龍吟。記鴻門玉玦，寒光碎斗；魚腸虹氣，碧血凝簪。赤帝分蛇，靑萍剖玉，匣裏風雷貫古今。莫輕試，怕鳴髇血染，驚徹雲岑。
遙聞雷煥相尋，有紫氣衝牛射斗參。嘆季君懸冢，空酬知己；猿公授術，難破愁襟。截水虛夸，刻舟徒記，深掩寒鋩歲月深。待重淬，喚昆吾魄醒，再裂玄陰。

送筇杖与刘湛然道士
王禹偁
有客遗竹杖，九节共一枝。鹤胫老更长，龙骨干且奇。我问何所来，来从西南夷。因思汉武帝，求此民力疲。明明圣天子，德教嘉四维。蛮貊尽臣妾，县道皆羁縻。僰僮与笮马，入贡何累累！此竹日以贱，轻视如蒿藜。我年三十七，血气未全衰。况在紫微垣，动为簪笏羁。倚壁如长物，岁月无所施。寸心空爱惜，惜此来天涯。忽承明主诏，来谒太乙祠。再见刘先生，气貌清且羸。持此以为赠，所谓得其宜。少助橘童力，好引花鹿随。步月莫离手，看山聊搘颐。微物懒致书，故作筇竹诗。


























