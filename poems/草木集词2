荆州亭 2015-4-17
风起垂杨轻泻，雨落海棠深怕。无计避春愁，不管雨停风罢。
却道江南新夏，梦里晴烟飘瓦。到处紫藤花，又自无情飞下。

念奴娇 寄范子南海张生军中 2015-05-08
五湖莺讯，说故人消息，海尘天末。范子能当兵百万，驰突南荒穷域。渠自无春，廿番花气，例是焦头热。哀哉范子，想应凉水多喝。 又复不见张生，捐毫去后，已过四飞雪。纵道诸山得银瓮，未敢分文轻忽。表里中原，彩云南北，白面生长鬣。勉矣张生，归来我为君拔。

少年游 2015-05-13
春时种柳，满川飞絮，飘去堕无声。秋来把酒，篱边黄菊，笑我老多情。
且说流年成空事，雨断雾岚生。不似纤纤楼头月，依然见、旧分明。

满江红 屈子 2015-06-20
万里湘云，挥长铗、截幅遗君。青山老、终朝积翠，也思古人。寂寞江灵谪水裔，喧阗箫鼓戏傩神。奠薄醪、吾意慰醒醒，鸣鹤阴。 芝与艾，岂同熏。蒿与茝，竟同论。见紫坛荪壁，燕雀巢群。唤起贞魂归此日，也应泽畔遣长吟。剩偃师、倡偶献君王，颐足顉。

谒金门 2015-07-21
雨如织。亭上游氛乍湿。一片浮山溟漠碧。晚风吹似溢。
只待烟沉水默。来听檐花涓滴。不问新荷开几色。背人皆脉脉。

摸鱼儿 东北抗联壮士祭 2015-07-26
是当年，海夷喧沸，金瓯素帛崩裂。擎天巨擘知何在，尺布犹相争掇。驰羶羯。更锁钥，董龙真是犬鸡物。生人鱼鳖。赖莽莽高山，滔滔大水，奋起蛟龙骨。 荒原路，子弟白头飞雪。长星一祝生灭。霜林扑逐风腥肃，天上微茫淡月。抛碎玦。尽多少，遗魂目眦狼烽澈。神凝黯血。化无数青萤，至今山鬼，寂寞鸣铿铁。

好时光 2015-09-11
道是从前清好，新草色、淡衣裳。长夏光阴如可恃，不谙秋雨凉。
可惜人寰住，似我也、涉沧浪。浅揭仍深厉，一半付彷徨。

临江仙 2015-09-24
露下莲枯水瘦，风高绿谢红鲜。江湖秋豁倦眸宽。旅歌思弹铗，随意且看山。
却问少年说剑，何如老去谈玄。那堪中岁最纷繁。随阳奋短翼，如此送华年。

点绛唇 寄范生 2015-09-30
细雨当时，冲寒直入五云里。山空雾起，黄叶深无地。
别后余杭，多少闲烟水。捐之矣，追怀半纸，聊用寄之子。

满江红
过浙大寻旧日烧烤摊不遇漫成寄范生 2015-10-25
还记同君，风林下、绿醅新漉。挥余沥、披襟裸袖，语无拘束。虑浅未谙经济策，眼青别向滑稽属。更闲教、试手小峥嵘，盘中肉。 堪惜是，欢易促。些聚散，风翻纛。被素空劳网，罗人成局。身抱百忧随指嗾，气消四面如车轴。抚皮囊、为报故人知，刮双目。

霜天晓角2016-04-06
雨丝飞绰，树树吹如觉。蓦欲冲寒去听，轻伞底、春声邈。
韶年都不缚，此怀何处着。共被东风拘管，一片是、闲花落。

沁园春责狗 2016-06-25
飘汝来前，老子今朝，点检汝非。算生才三月，辞家何故？不速而来，于室何宜？涎脸涎皮，吠声吠影，真个飘飘好狗儿？殊蠢蠢，但巡村绕舍，不着重鋂。 终朝舌吐张仪。更季子黑貂新敝时。问家鸡何罪，驱之若鹜？硕鼠何能，反受其亏？东户狸奴，爱尤切矣，岂可邀遮呵吓为？都无听，正垂头眯目，你爱谁谁。
（飘狗，小黑狗也，生三月从吾母归，乡俗以为狗自来有益家室。名之曰飘，取好狗远山飘之意。撵鸡吓猫，无所不为。尝捕鼠，反为鼠咬，无用之极。）

破阵子刀郎 2017-01-01
有客不鸣卅载，偶然声断人魂。岂爱屯田歌井水，居惹群曹多怨嗔。些儿计较真。
丝路云遮雾绝，烦君拨瘴除氛。却放茫茫沙塞月，重照萧萧过雁群。秋风思古人。

清平乐2017-02-13
姑苏春早，何似余杭好。湖上晓风吹袅袅，个个人儿嬉闹。
余杭亦不是家，山园草木生华。更弃山园久矣，浮萍合寄天涯。

定风波夜梦谢生，俱如负笈时 2017-04-10
心情中岁问何如？钱塘春水绿犹初。可向岭南新雨里，思起？两三杯暖远相呼。
今我持谋殊卓荦，休谑，汝曾能想善吹竽？却笑人间霜雪后，偏又，梦中相见好头颅。

念奴娇2017-04-14
山中红萼，问几曾念我，十年浪迹。可拨深丛枝上露，寄我二分春色。白鸟翻飞，浮云旋走，世事那如昔。门前流水，出山犹识泉脉。 凭说载酒狂歌，消人一去，洇入紫红陌。渐趁虚竽吹短调，聊似随阳奋翼。前路寥寥，人情尔尔，谁脱如沮溺。汝应许我，逃愁有个堪忆。

念奴娇白小厮久不来，偶怀及之 2017-05-02
我观小白，似浮云弄影，春波无迹。占断酉江山水色，此乐不知何极。玉辇驱光，缟衣借翼，偶结辽东客。飘然一瞥，归还去煮白石。 依是亭下流觞，唯君不在，便觉春风窄。人世温柔说抵死，禁得几声叹息。如我心情，同君文字，何必曾相识。濛濛时雨，聊当数盏传得。

满江红责猫 2017-05-09
我养猫儿，岂期汝、捉蜂拿蝶。因何事，习拳弄掌，叫嚣隳突。茶器图书皆摔下，窗帘家电齐都啮。最可怜、卓卓管城公，毛都没。 暮投喂，犹感德。朝投喂，自作孽。笑狙公少术，狙儿多黠。祖逖闻鸡方起舞，汝勤尤比祖公切。记国初、有个周扒皮，差同列。
（妻改罐头暮喂为朝喂，以为猫见罐头则喜，可减别离之苦，固自作多情也。孰料彼食髓知味，每大早便上床搅人，以索罐头。）

洞仙歌 2017-5-26
（初，公司众请加开苏杭班车，入总部议事流程，旋绝消息。有再三问主事者，答曰：审核中。以“等”为题志之。）
初陈此愿，正青梅小小。春气熏浓转江表。说皇都、明日消息应来，还惴惴、上下神祇同祷。 吴蚕三睡后，陌上飞花，一日一旬都过了。今夕是何年？昨夜听蛙，明须听、乱蝉喧噪。但屈指西风几时来？又一任凋残江南恨草。

最高楼2017-6-12
山中老，白发守孤伶。生我似何曾。身从海上来浮粟，梦寻去驿访春塍。水云遥，凫鸥力，万千程。
携小犬，循山都说好。伏案牍，存生欣此道。两不见，但佳声。故知植杖巍巍影，正怜挟策劳劳形。愿安心，吾安泰，各叮咛。

满江红某公肝癌保外就医 2017-6-29
万古江河，都流去，几多歌哭？公曾见，五千年事，真如一倏？天意高明悬帝阙，人间卖剑酬黄犊。正中兴事业最酣时，民相祝。 日之出，如转辐。水之下，当飞瀑。更明辉浩荡，公何擎烛？杞客庸忧天西北，邯郸自怕黄粱熟。任杯弓井索误公身，耽幽独。

暗香  2017-7-14
乱云低侧。变肃空黤黕，雨深垂室。贴户颭帘，还似因谁弄哀律。听到移宫换徵，都不是、人间清瑟。掬一滴、一片荒寒，怊怅忽如失。         凄恻。曲转激。渐万树摇城，叶叶飞镝。水天无翮。去逝凭风慰幽客。欲问归将何处，终莫答，千山磐寂。剩永夜、惊耳畔，短檐轻沥。

清平乐 赠野猫  2017-7-15
你真如我，看见人都躲。六月骄阳红胜火，如此也曾捱过。         
天心凉热无涯，人情莫敢多奢。有个球儿堪耍，偶然忘了些些。

汉宫春 余不饮酒数年矣，为乌苏一赋  2017-8-6 
年少心情，被几番中酒，销渐成无。奢花贷月，肯与老木回枯。重阳节近，纵登高、只插茱萸。怕倾杯、适添情恶，照人席帽萧疏。
长羡江南双鹤，共一枝栖稳，闲老林逋。那堪竟成飘转，犹滞泥涂。愁生如此，问破除、断送谁殊。新闻道、乌苏夺命，便教夺去何如。
前人酒诗有：断送一生惟有酒。破除万事无过酒。

忆王孙 被拉入高中微信群  2018-3-22
繁华易褪况天真。彼黍离离隔野尘。东浙雨同西蜀云。更吹陈，一十二年池面纹。

鹧鸪天 2018-4-6
蛤蜊初肥海气香，宜煸宜烩复宜汤。十全乐事人间少，俱下泥沙世所常。
抛肉尽，剩葱姜。味至红烧马立光。一杯偏搅车轮转，恨我如它有肚肠。
偶见超市有蛤蜊，兴来买回佐酒，不意多沙，只好以汤汁作料下饭，颇似秦月明所说红烧马立光。又近年消化道愈坏，食辛辣则肚响。
百度红烧马立光：没有菜的时候，他们会做一道川江上鼎鼎有名的一道菜肴——红烧马立光（宜昌方言：鹅. 卵石），就把河底的小鹅卵石捞起来，用辣椒花椒油盐烹煮，放到菜碗里，当螺蛳放到嘴. 里吸吮味道，吸一口，喝一口酒。

满江红 观微博长鱼侯 PK 人日  2018-4-24 
嗟尔长鱼，尔浮来，尔复去兮。洪波起，秋风萧瑟，问尔何之。失意宁如涸辙鲋，抽身不伍曳涂龟。又别寻，一凼小昆明，扬浊漪。              屠龙技，堪帝师。补天业，要人为。奈淮王术竟，别爱犬鸡。试手不探风力转，纫兰究佩美人迟。似当年，寂寞贾长沙，真倒霉。
周微博签名"男儿至死心如铁，看试手，补天裂"。

点绛唇 龙井词寄范生 2018-11-26
龙井山头，秋风又兀吹秋雨。溟濛如许，遥隐西湖路。    
旧趣无多，也付飞鸿去。今年雨，似当年雨，无个冲寒侣。


