打虎辩
李忠自陈
今日琼筵，四座诸豪，听我深衷。想裂石南山，我家飞将，无言桃李，代有英风。几叶寒霜，可怜局促，落籍竟归莱草中。都如此，尚天罡不录，实有赧容。
此番来论英雄，有几个搏虫得取封。算武松得一，多凭酒力，李逵杀五，全仗刀功。两解夸名，蝎蛇并用，四拳双叉尤技穷。皆竖子，料都应输我，打虎李忠。

鲁达答李忠
何物蠢奴，大语嘵嘵，唐突汝公。算早向关西，卖些膏药，晚据桃花，抢些下农。数匹跛驴，几根断戟，尚诩三山吾与从。真羞矣，料汝能何事，但伍周通。
休言李广难封，更李陵当时继嗣终。纵胡女有儿，不应入汉，下材无耻，遂敢冒充。堂上谰言，妨人饮酒，胡不请荆批尔躬。须疾退，倘不看旧面，砍去衅钟。

宋江学答鲁达
差矣公言，当众相抢，伤了面容。便李广绝孙，彼须同姓，不曾打虎，自有名封。算来虚实，何消计较，几个妆鳞鱼变龙。人间事，要眯睛看雾，好处朦胧。
况他年少英风，细数罢非全算瞎蒙。道容易卖膏，先应打狗，艰难剪径，还怕挨舂。面上唾痕，颊间掌印，幸赖防身龟派功。应知也，是今时皮厚，成就英雄。

闲记 2022-04-07
春陌三月三，春阳如纤缕。幽思逐飞红，风摇东西浦。
青草已拂裾，菜花看成荚。流光何所极，朝露明如蝶。
喧阗多歌吹，芳树倦其枝。春泥与落红，游鱼两不知。
林深阒一隅，青阳不相照。微苞淡若萤，海底开光耀。

朝中措  2022-04-24
万山风雨正滂沱，春迹认涎螺。浩气不吹蛮瘴，红尘遍刈青禾。
仙人棋局，云间小劫，尘世烂柯。不驾王乔双舄，空搔响腹如鼍。

浣溪沙  2023-3-20
重向湖边问屐痕，东风那识旧年身，闲花静叶可怜真。
红雨自攀春竹长，青丝见附网蛛新，眼中人事隔轻阴。

读碰壁斋旧日诗   2023-04-17
十五年前读公诗，夤夜频翻小手机。寸屏熹微光若萤，心驰神往忘疲饥。同时豪俊何千百，我独于公心有私。荷塘壁下能默念，公哀公乐我所知。青山偃蹇嵂公骨，白水清寒泚公思。东浙西蜀同传稿，岂必桃李始成蹊。嗟我于诗识何晚，二十一二方捉笔。古人与我不相见，今人与我遥相失。卷中屏前展文字，忧愠欢欣同呼吸。少陵飘转频呕血，长吉艰辛多酸涩。古人向死千余载，眼前颇觉生膜隔。岂似公生我同时，我生片段多相似。一样山中长童蒙，差类白屋贫年岁。惜我孱弱无大手，不能摹心如公恣。雕琢生憎儿女态，百抹篇成意都改。偶有一二能合辙，写罢沉吟耽微慨。我于公诗有所得，不过落笔需自在。凡此率尔三四年，象牙塔中演狂狷。一旦也涉江湖去，跋疐少到乌丝栏。风雨尘容十年走，语陋言粗剩安有。想公别作清词句，惭我聋眚弃也久。今我已到公诗年，重拂公诗更何堪。读到昔于山中句，又增百感叹再三。

满江红 2023-05-17
王七钱满楼听秦王念奴娇曲，俱曰“曲调高古，声似梅姑”，叹之再三，复听列表他曲，始有改观，遂作此词。
听大王歌，正泠风，吹寒月下。一声转，澄波跃鲤，霜狐敲瓦。不信周郎明曲误，始知梅女能夺舍。叹开元，隐姓李八郎，识者寡。
幽兰谱，明珠把。儿女曲，听翻诧。想大鱼睡稳，不飞去也[1]。斯世金刚原善目，古之剑客真俦亚[2]。最伤心，临路泣分携，声都哑[3]。

1，《大鱼》，满楼曰，此鱼疲软，断不飞去。
2，《恋曲1990》，背景音全盖唱词，满楼曰，类乎鲁迅《铸剑》黑衣人所歌：“阿呼呜呼兮呜呼呜呼”。
3，《告别的年代》。

卜居 2023-05-19
闻老家将修水库，常怀卜居之思，用小厮韵。
未审湖成何岁月，早期卜住半方田。风荷为我歌雨调，不碍鲤鱼撑伞眠。

记梦  2023-05-20
昨夜得一奇梦，与黄鼠狼大战三百回合，不可不记
我寻山寺薄暮归，路转荒畦草木迷。晃荡都忘秦王语[1]，岂念深丛隐蛇狸。忽觉触处物绵软，骇跳各退二米余。定睛细睹原何物，双瞳精烁身颀癯。顾非矛蝮心稍定，长揖大仙赦我辜。揖罢复寻原路去，何审劫难在斯须。我挽短衣不掩胫，彼适鼓唇啮我躯。苏秦摇舌锥刺股，范增激愤背发疽。彼既不仁我不义，天外飞仙齐达内[2]。蹴向草中色沮丧，我固知彼技此尔。彼渐匍匐不复动，我作退行心犹忌。孰知我退彼亦随，忽然一纵攀我臂。岂唯齿牙森似戟，更兼刚毛强如猬。平素学书恨笔软，颇可摧残彼同类。今挟族恨与私仇，贪狼狠羊真堪畏。自有大木与锐石，欲伤彼生心怀愧。道旁有渠清且浅，庄生大瓢谁所弃。强按彼头入此瓢，今日教识饮水味。噫，我今观彼颜回贤，明当作书妙毫颠。再拜大仙真欲去，仙但耷脑口吐涎。

[1]昨日群中蚂蟥诗：行路须防荒草盛，人生莫放药囊空
[2]齐达内欧冠进球，人称天外飞仙

昔作筑屋诗，见小厮山中诗，上班路上漫续一篇  2023-05-24
昔之筑屋者，今居何处厦。梅李漫山园，枝枝青如泻。梅落无人食，园荒时坠瓦。奔忙昨年蝶，自飞无所藉。

摸鱼儿  再拜岳庙 2023-05-30
访遗尘、苍苔深树。千年碧血黄土。身将比干剖心证，半壁乾坤堪住。公何许。摩泪眼，四廊碑坏神尤语。公魂归处。想铁马东风，英灵河洛，飞骑驰如雨。
遗民老、梦断截江貔虎。腥寒欧脱营炬。犬羊枭首锋方锐，豚种信真能举？公何误。公不见，杭州又似汴州舞。悲歌万古。剩一死声名，百燎劫火，西北更谁补。

再补岳庙  2023-06-17
宝殿瞻遗心月澄，诸公留像气如生。如何垂范丹青事，偏用瘦金书写成。（岳庙解说皆瘦金体）
十倍宗臣亦易捐，公无抉目阙门前。犬豚也擅偷生计，梦梦槐安又百年。
一别朱仙血委尘，假齐功业想淮阴。千秋万代称伊霍，公去应惭后死人。

荆州亭  群中见瓦罐荷花欲谢图  2023-06-20
自爱人间情味，不记瑶池身世。悄把一枝开，特地为君佳丽。
更待几回风起，归趁云消雨霁。君到忘情时，看取一瓯清水。

诫猫  2023-06-21
人皆养猫愚且鲁，姓名粗记可以休。唯汝小贼聪且敏，搭足牵衣索罐头。既遂不食犹绕座，嗷嗷引我近水瓯。比来两日浑健忘，蒸竭不得浮芥舟。绛珠犹待一瓢活，汝为涸鲋我罪尤。清汲重添何甘洌，一饮西江气五牛。小贼小贼吾汝好，汝但有索无不周。慎勿多语母归时，家和宅靖要同谋。

水调歌头  端午后一日，午梦还家，小住即别  2023-06-23
一枕蒙腾睡，溽雨送端阳。梦中安得双翅，千里返山乡。别后清溪无恙，待召惊猿怨鹤，细数路亡羊。那想华胥聚，犹比觉时忙。
怪吾父，身尚健，齿犹强。置杯慰我伤别，剑南有山浆[1]。又议时兴游戏，全胜寻常酒令，盏盏吐衷肠[2]。此梦真堪诧，浑是少年光。
[1]梦中饮者，乃其新购剑南山，固假酒也。
[2]梦中我父提议猜拳，输者饮酒，并玩真心话大冒险游戏。

念奴娇  读杜甫  2015-07-01
杜陵野客，问平生襟抱，向谁言契。漫道名垂身后事，庾信那堪萧瑟。后死斯文，危时木铎，立壁空千尺。儒冠竟误，青山不改弦直。 
澒洞人世风尘，剩草堂鹭老，杞楠翻日。为指挂帆东去路，天末寒云重幂。生补衮心，夙归秦志，永共江声泣。曾经高李，纷纶说剑吹篥。

沁园春  重读杜诗  2023-07-08
我问杜公，千载如何，声价犹神。想秦收六合，世名之暴，汉开四郡，或谓其昏。便便者言，逡逡然走，听讼固知公亦人。公能事，但排笺弄笔，喟继之呻。
灯前重检斯文，看字字惊心千万钧。叹青编董笔，无非家事，朱门臭肉，始及生民。我故知之，公魂须向，云树苍崖高处寻。中天月，正明辉浩荡，照见芸芸。

秋雨四章  2023-09-14
雨余岚似灰，虫响出莓苔。坐念乌黄朵，山山不用栽。（九月香/松乳菇）
山溪一尺平，松盖倍常青。蹇足黄泥垭，风来伞不经。
秋雨凉如冰，儿童欢所迓。珠旋轻伞角，三四相逐洒。
他乡复此雨，旧山可怜青。无物着幽愁，散丝最溟溟。

巴比伦之囚  2023-10-22
法老之所奴，涉彼紅海水。巴比伦之囚，伟哉居鲁士。上帝所选民，何多此颠沛。摩西复耶稣，列圣存仪轨。嗟彼提图斯，流血满桑梓。嗟彼哈德良，流散从此始。一千八百年，鸡犬人所鄙。撒旦赫天威，屠虐存无几。悠悠苍者天，伏尸以燔祭。煌煌六百万，不得一一诔。谁解集中营，星旗交赤帜。裂土立其国，爰归天所赐。种族系存亡，剽掠遂无忌。巴勒斯坦人，请试锋矢利。五战敌胆寒，鲸吞如饿馁。加沙筑高墙，一百四十里。飞弹无常发，儿童枕瓦砾。但得弥赛亚，岂必拘时议。嗟彼阿拉伯，同心忽离异。嗟彼哈马斯，志坚而行戾。嗟彼以色列，一叶惑利义。奶蜜应谁许，嗟彼迦南地。昔日之羔羊，今日之纳粹。

蛮兵 2023-10-25
加沙蛮兵恐袭客，轻生一掷来无迹。上国佳人舞正浓，血污游魂归不得。文明如丝须未绝，甲车十万神鬼辟。飞弹如蝗声裂帛，蛮兵窜遁隐荒僻。岂必穷蒐短兵接，官军自杀预备役[1]。
1. 有以国官员推特称被炸儿童是未来的恐怖分子。

文明 2023-10-25
我本蛮夷人，不识文明国。杀童都市中，曰普世价值。
何以识文明，论心不论迹。明堂出征伐，礼乐去雕饰。
文明如屎橛，外涂巧克力。万人共吸吮，或得坚果粒。

清平乐  抖音 "老王走乡村" 所见  2023-10-31
山中遗老，岁岁秋同槁。云去云来天自杳，相伴鸣虫飞鸟。
老妻依女离居，小儿音信全疏。无个黄犬看户，有亲坟草荒芜。

观劳教授微博  2023-10-31
劳劳东国燕，西国求友生。鸡蛋与高墙，必为弱者鸣。“咄汝哈马斯，野蛮寇文明”。加沙数千童，至死惯无声。彼童既无声，此燕固无听。还向微博里，修辞立其名。
鸡蛋高墙，本春上村树为加沙所发，劳教授曾引之。我以为劳教授悲天悯人，于巴以当有高论，观其回护文明之意，不禁哑然。

城头乌  2023-11-1
城头乌，声哑哑，啄人躯兮飞复下。耄耋之躯柴而腥，幼艾之躯甘且滑。谁为善者能惠此，饥乌满志如雕鹘。昔之食，集中营。今之食，加沙城。七十年间桑为海，鸾刀缕切纷纶再。甲车力耕作，岂复留草荄。飞弹泻奔潦，蚁虫无遁骸。城头乌，餍足来。

杭州雪未至答青弦  2023-12-19
味至中年淡欲无，酒厌伤多醯生壶。千里烦君慰眼枯，每年姓徐非徐孺。淅淅雨色湿玉蜍，堂堂雪意期满湖。预知冲寒身柳蒲，拥毳裹狸守吾庐。

绿意  萤    2015-08-10
穿篱贴竹。带月魂一缕，自殢幽独。乍宿松檐，还失庭芜，盈盈不近窗幅。连宵银浦摇星雨，想尽作、玉瘢秋麓。甚抱怀，烛暗窥微，别照人间纷逐。         应惜虚廊步屧，有人捧素手，凉掬光束。鬓露新生，衣霭初凝，相见修眉深绿。谁怜此夜西风转，又换教、琼霜吹簌。似梦阑，短灺重挑，片霎灯花烁目。

旧日绝句    2017-7-18
漠漠晴天飞白云，山深六月邈难寻。白云犹是朝夕改，漫想晨烟和暮曛。（以谷歌地图搜家）
家翁勤种青蔬好，久乞树梅才数枝。非爱小园三五寸，汝归每不值春时。（余每乞家翁种果树）
暑热拼将薄扇驱，桑麻闲话夜窗虚。儿童但爱星灯好，自捉流萤不读书。（暑夜）
蜀客幽居小竹林，天公岁例赐龙孙。此身知向尘廛老，犹赦数竿期满园。（一三年春归家与父掘笋）
二十年前旧住茅，家家筑屋比低高。今来人事村空尽，到处堂前燕弃巢。（村多荒屋）
水田活活稻生花，黄鳝新肥奈畏蛇。长羡邻家亡命子，夜将明火照钳杈。（竹钳夹鳝，以杈辅之，捕蛇亦同）
冬月鳅藏田水干，仍留气孔指来圆。掘将养在西窗下，已被狸奴数窃鲜。（掘鳅）
春采藤椒夏摘李，儿童意兴每相随。如今各寄天涯住，草木村荒雨四时。（山胡椒）

网上买得豌豆尖   2024-01-17
数颗青苗春气濡，才舒鳞羽未生须。蜀山寂寂唯耆老，半亩硗田手自锄。

满江红   死于文明者的野蛮人，辛瓦尔  2024-10-19
撒旦耶稣，争此地，天堂鬼窟。日出入，星河轴转，群生消沫。练食鹓鶵饕未足，餐腥穴鼠忍饥渴。正蚁蝼、不死复何休，空激烈。
须流尽，蛮夷血。方今世，文明勃。算愚冥犹几，不趋高洁。螳臂当车终万死，衣冠磊落雍围猎。剩口脐、目乳舞干戚，头堪截。

金缕曲    何勇《垃圾场》    2017
击节狂生唱。鼓天风，鲸呿鼇掷，洪涛滉漾。谁是云间鹏背客，下看劳生熙攘。都只是、蠕蠕模样。几个泥涂徒曳尾，更几个、巾笥庙堂上。肥死哭，饿死怅。              
野狐山鬼吹烟瘴。助鱼虫、往来争剧，尘昏腻涨。几个良心刚食尽，几个已成思想。诉嗷嗷、情怀激荡。我亦此中驽骀辈，又何堪、骂座奋空嗓。魂未灭，永囚圹。

懂王复辟   2024-11-06
八旬来兆渭飞熊。銮驾重登胜堡宗。东帝江山无恙否？长鲸会猎四洋中。

惜余春慢 春雪       2025-03-29
桃李霏微，春容渐净，几度慵寻成懒。山中新色，漫想沾衣，和露欲揉葱蒨。可惜东风，妒它绿萼妆妍，暗教雪转。正溪桥柳陌，刘郎到处，廉纤飞晚。
有多少，世味樽前，故人南北，相望思清情浅。空阶闲径，如梦盈盈，都被蒙茸扑遍。华发休拈，怜伊片霎无愁，清寒数点。想明朝，波漂红坠，也应同涣。
旧读《五音阁词》，常记《惜余春慢》“劝我持觞，东君早上林檎，江南如幻”。听说江南局部春雪，勉力古法手工一个。

南乡子 嘲猫（又忘给钱一文添水，喵喵不止）    2025-04-02
猜意似抓阄，四顾方知竭水瓯。一日渴焦犹不耐，堪羞，大圣争禁五百秋。 
垂绥饮清流，蝉蚱餐风得自由。恰是江南潮湿处，咻咻，可效书空卷入喉。

念奴娇    2025-05-31
开州南山有数处涌泉，山民生计所系。去年修高铁隧道，泉脉转山北入小江，白花花全没了，作此聊招其魂。    
南山泉水，问如何却向，北山流去。一自空江烟浪外，别作人间云雨。橘柚秋黄，园花夏吐，辜负流觞趣。挂瓢高士，木鸡呆立无据。 
漫说为盗为廉，一杯赠饮，毁誉从人语。耆旧山中犹怅望，环佩声归何许。祷尔神祇，无言草木，也意相留汝。蛰龙知否，出山无限尘土。

美龄宫    2025-06-07
青鸟几曾归画楹，梧桐空茂绿莎平。山河元赖生民力，借与卿卿片瞬名。 
着锦烹油漫可怀，市声喧向禁中来。不知天上人间乐，也似闲人饮一杯？（墅内有咖啡吧）  
江山为聘彻心柔，是岁倭夷陷满洲。更卸哀兵身上甲，貂蝉一自出兜鍪。（有赞美龄宫“江山为聘”者 ）
施然来犹施然往，天其有雨我有颡。残碑断像闲经眼，东帝江山我何想。（明孝陵前逢雨，见一老外淋成落汤鸡，犹施施然）

2025-08-06
斑斑苔凳似残棋，独有清溪伴翠微。槐叶书窗蝉噪罢，依稀人去未多时。 （午梦回小学校园，已废弃十数年矣） 
照眼新槐满校园，青阳五月太明鲜。唱歌人尽白鞋子，长使温柔怀夏天。 （小学五年级时，六一节班级节目为《粉红色的回亿》）

柳梢青  2025-10-25
照影飞鸿，年年湖上，春梦秋云。桂叶香微，垂杨荫淡，鸥鹭眠津。
西风吹净纷纭，十九度、何限浮𬞟。双桨清波，单车细雨，野陌轻尘。
大一国庆，系里男生骑车去西湖，小雨，微凉，从此我对杭州的印象：国庆即立秋。

念奴娇 周末西湖见荷  2025-10-29
流云南浦，正香残焰冷，秋容吹雨。老柳关河空挽断，雁字一声啼去。鸳伴旧栖，游鲦还唼，縠动青𬞟缕。余情漫渺，涉江纤玉曾取。
文鲤夜拨飞还，水仙犹共，淡月微雯住。癯立缟衣铅露满，归棹折簪儿女。万叶竽呼，千星影落，兼倚西风侣。明朝霜浸，凌波遗佩飘羽。

念奴娇  2025-11-03
阳台有蔷薇几棵，今夏偶开一二朵，钱一文常憩其下。妻每向窗外撒些鸟粮，吸引珠颈斑鸠，谓之：“给钱一文作朋友”。
斑鸠何住？甚近来不食，窗前播糗？记否觑人将未下，终释猜嫌午后。庭树筛光，玻璃转翠，滉漾蔷薇秀。猫儿窗下，岁炎静好三友。
可恨猫计长痴，倚门回望，佯向花前嗅。庄重狮身人面像，扑逐忽然鹰鹫。猫触花枝，枝摇窗影，影吓斑鸠走。欻而友尽，几何诈变禽兽！

八声甘州 23年冬雪中独登夔门  2025-11-08
万斯年、赤甲拄浑天，峡束锁荒溟。正神夔去缈，麝霭慵垂，淡日如星。乔木依然云气，脊蜕罥冰绳。巫呓濛迟昼，楚梦空青。
终古魂湮帝所，剩涛乘虓虎，栈铁销兵。渐侵肌露粟，衣褐满飞霙。送千回、风篙箭啸，愿朗吟夜月起江灵。知谁见，缃纹鱼沫，木客孤酲。

燕山亭 海棠  2025-11-10
燕山亭 见秦王分享的海棠词三首，也学写一个。
绛雪初匀，碧茵漫与，谁见名花孤颖。蝶使慵来，银瓶懒贮，自在垂丝贴梗。纤绿闲攲，便只愿，素娥相并。幽耿。任睡足交枝，冶容清净。
佳约不入含章，又争伴东风，泛烟浮艇。西蜀飞鸿，巴陵细雨，省识无香端正。野客愁思，莫擎烛、怜伊只影。宵永。缘梦底，二分春冷。

齐天乐 蝉  2025-11-14
碧云一净秋如扫，轩窗又听古怨。乱叶弹商，零风送影，侵梦数帧匀展。浮埃纷茧。便魂返茫沙，恍应惊散。堕羽怀贞，蜕遗谁迹仙衣远。
经宵断徵残徽，记齐歌新夏，陨声飞霰。露薤暾微，雨梅气溽，水憾山愁都变。荒程流眄。漫拂送斜阳，更筹轻涣。甚处江南，垂杨空月苑。

梦玉人引  2025-11-28
吴江枫落，铿然是，杪秋律。叶叶何心，玉栏断吹香涩。极目新晴，便一枝，霞缕临缃册。度远清霜，共寥天飞翮。
山澄湖湛，月露漙，桓笛空云隙。世界微尘，凭伊几回欢戚。枫若有灵，会容新题侧。想水递星移，怯重检，橐囊萧索。

锦堂春  2025-12-04
巫山县三峡龙脊，以红叶名，前岁过巫，匆匆未得登览
太古形遗，东巴胜险，清江日抱孤城。正雾绯龙脊，玉露秋刑。无质诸天梦寐，非花一片空澄。渐长风紧送，香团影阵，颠倒绛英。
何年归拟捷足，过蛮溪瘴晦，鸟道明晴。更好凌虚一叶，几翅沧溟。旦暮旧谣山鬼，终然雨散云行。料霜红罢舞，十二峰前，涛下如霆。

忆旧游 冬雨  2025-12-21
又凉飔换岁，坠叶惊帘，数点凄其。历乱何情绪，递荷枯波小，密信难窥。还伊扫迹书尘，自顷拂无遗。但深树浮烟，灯纹衍夜，寒辟灵犀。
依微，隔霜讯，过亭短汀回，在水之湄。想穿林度壑，有残英如幻，可识蔷薇？江南客梦倦矣，沾鬓漫成丝。任湿景签筹，沉沉人境，欲闭葳蕤。
昨日入山，过一处蔷薇园，犹有残花。

高阳台 水仙，次梦仙韵  2025-12-29
泚汎冰绡，绮疏隽影，百回雨盎晴珊。寸心易结，离魂那度关山。嫣然一缕阑香外，漾斜晖、湘梦流连。鲤波寒。芜讯吹泠，抱骨慵眠。
江鬟不共阳和住，谢春风破恨，弦上小怜。地角天涯，谁移种玉芳园。东君若上林檎早，便归迟、厌厌繁喧。又迁延。片瞬销凝，步袜重看。
霜电：愿东君，早上林檎，江南如幻。

幻青原作： 高陽臺落梅 
金母環收，靑皇律轉，支殘仙骨珊珊。墮影無聲，月明吹笛關山。隴頭香冷長風度，莽胡沙、夢瘞祁連。故家春、蝶已雙栖，柳已三眠。 
多情莫問西泠路，怕空亭唳晚，鶴弟生憐。花信參差，經宵傳遍名園。帷垂竟日慵遊冶，任周遭、綠鬧紅喧。未歸魂、清些相招，來歲留看。 

东风第一枝 次韵秦王追怀论坛   2026-01-03
露饮名园，暗尘车马，思量清事都绝。依稀上苑琼花，转眼千山暮雪。明珠乱掷，演当时、旦生净末。问春回、彩翠分明，已过几番寒彻？
自葛由、骑羊去后，余王质、烂柯抛别。辽东丁令归魂，淮水城边夜月。青阳更远，又笺成、与谁言说。想刘郎、重到玄都，犹听何戡三叠。

秦王原作： 东风第一枝 追怀光明顶论坛旧事 2005-12-10 
无恙名山，多情过客，登临何事愁绝？流觞亭下闲花，论剑峰头积雪。仙踪缥缈，想谢家、封胡遏末。是当时、檀板金樽，高会玉堂歌彻。 
意摇摇、青衿初见，情烈烈、故人诀别。向来宝马香车，那场风花雪月。旋生旋灭，是耶非、空余传说。更他年，忆我何人，回首浮云千叠。

阮子昨日作狎鸥诗，自嘲也。今早刷抖音，见一鹤立于清洁船上，同巡河道，司机与鹤，各不相干，此真忘机者也。   2026-01-09
朝日巡河船，䙰褷立白羽。行人侧喧阗，翛然不一顾。笑彼盟鸥者，徒尔欲相抚。不知欲忘机，便是未忘处。

阮子：狎鸥
野竹栖沙鸥，朝日射白羽。独游江波间，谁凛风尘苦。世有忘机者，以为可玩抚。一遇即飞去，笑死老渔父。
