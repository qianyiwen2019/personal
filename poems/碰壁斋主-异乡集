异乡集
　　
　　异乡集序
　　异乡集序
　　异乡者何，不在其本乡也。其人不在，其心亦不在也。苟心之在也，异地尽可为故国。苟心之不在也，故土亦何以异乎他方。今我人则已，我心果不在也。我心之终不在也，则宙宇之茫茫，亦何莫非其异乡。斯以名集乎，名吾心尔。
　　碰壁斋醉书于零九年三月二十。
　　
　　
　　
　　
　　卷一　二零零四年
　　
　　听琴
　　羲皇建木荫人寰，娲皇结丝神桑蚕，彼岂有意肇其端。后之奇圣心桓桓，舌不得语如钥关，合此丝木聊相宣。试拂以指声空然，袅袅如断如连环，此非其魂飏而翻。万年一瞬不可攀，死者已死传者传，我来犹及观奇观。老翁默坐垂长髯，焚香静直躯不弯，举座恭穆如朝参。长河渺渺生孤帆，渐近而前兴微澜，既渐而逝天之缘。琵琶艳薄徒浮繁，二胡凄抑谁能堪，唯此古拙舒以宽。君不见此流水与高山，山齿齿兮水潺潺，渔樵容裔全其天。山中伐木声檀檀，短桨细与波周旋，此呼彼答回苍岚。朝携同出暮同还，慈严妻子守门椽，相随者谁鸟关关。廿年流泊思归船，不循此去更何川，感我双泪下流丸。泪不能止曲已完，眼前车马奔惊湍，人嚣尘卷鬼狂欢，唯予块立魂如删。
　　
　　电视中偶听旧曲，数句画外音耳，呼吸如窒，亟为赋此［2004.1.9］。
　　“我们的回忆，说着那春天。”当春倜傥出，绿鬓与青衫。青春满我手，挥霍何洒然。左挥及流水，右挥遍高山。得我青春气，万物生光颜。流水碧如洗，高山润如烟。雀跃随我步，行游天地间。天得以不老，地得长绵延。载覆我躯足，昼夜行蹁跹。夜得生奇光，昼得无尘喧；冬得如春暖，夏得成冰泉；逐我不忍去，绕我长盘旋。嗟我挥青春，一路何欣欢。岂意造物限，此物惟稀艰。一挥一散失，去者不来还。万物日勃发，我体日萎蔫。一步犹少日，二步竟中年。更欲前举足，举足已蹒跚。停步独涰泣，涰泣春天边。泣尽继以歌，歌苦须谁怜：“我们在回忆，回忆那春天。”
　　
　　戏作肯德基
　　肯德垃圾产于西，狗彘之食人弃遗。一入吾夏何神奇，彼上等人群趋之。如蝇得矢相推挤，莸邪薰邪谁曾知。齿牙满地光迷离，岂遑顾此且朵颐。出门矫首行施施，顿觉其母白其皮。
　　
　　书事
　　我警持枪不杀贼，杀我平民当街陌。我官不治我民生，卷我民赀奔外国。我法不护我弱贫，护我封狶膘以逼。吁嗟乎，我日胡为不烛我乾坤，使我白昼如夜黑。我野之老坐悽怆，视手视舌两无术。且擎明月为奇灯，照我长夜书咄咄。［民生原作黔黎，孟不离焦兄为改］
　　
　　蝶恋花　吊针床上记梦
　　短榻横陈寒被缕，小梦温馨，行遍云溪路。北郭南山声虎虎，东风正鼓花潮怒。　　一瞬神回惊日暮，听取长冬，索索吹窗雨。万里家山归不去，中年独抱残躯住。
　　
　　破瓦残樑粗蔽雨，便是吾家，寄得身心处。稚子犹能扶病父，人间何好能如许。　　长夜托翁前额住，咯血床头，红溅床前土。莫道当时观此苦，而今人在山中墓。［红溅床前土一句，予始捉笔时所欲书者，实为红泻雏儿袴。附记于此，以存少日实况。又，观此苦似可易以摧肺腑。］
　　
　　记旧日景
　　一灯如豆与风吞，时灭时开点不匀。天外电光嗤冷笑，床头马面等归魂。犹将谐语开唇角，不许孤儿有泪痕。二十余年怀此景，茕茕行遍北南春。
　　
　　记旧日同游事柬肖健并诸子
　　腰脚中年在，何须用短筇。人来春水畔，花在夕阳中。坐卧成心赏，行歌向古风。苍禽惊复住，鸣和木之东。
　　
　　略彴欹斜外，芒鞋坐石丛。儿童争我钓，荇藻护鱼踪。试汲清溪水，来炊小竹筒。人归寒自至，淡月起空濛。［是日钓于清溪，作竹筒饭，与欣欣远远争食之。］
　　
　　日日长松下，清醪趁冷泉。微风骑竹末，红叶坐人肩。此是空山事，长携瘴海边。劳君披石罅，觅我旧诗笺。
　　
　　试习英文，既笨而苦，愈苦愈怠，戏书以自骂焉
　　山中老猿何媚妩，长毛下披尾上举，臀间胭脂天所施，蛾眉不扫神楚楚。林中芋栗为吾餐，皮中大虱爪可捕。以尾卷木吾能飞，亦能人立腹长鼓。至德之世夸庄生，含哺之熙嗟不遇，岂识嵯峨自有人，笑汝双目瞠而瞽。一朝天火燔林皋，狂焰呼啸奔云霄，吾族或奔或以死，残躯独抚将谁巢。踽踽来游千万里，层楼突兀撑天高，行不得行车鼎沸，食不得食何腥臊。居人立立峨冠顶，以皮裹足带束腰，既矫其首挺其颈，行如木偶僵且骄。我惑欲问舌未出，群聚而指声嚣嘲。一语不识态可识，众不能敌犹能逃。逃逃不止得断屋，聊息吾喘止吾足。中有老者状类吾，破碗随身裸其腹。手指意示相与谈，告我详情怵我目。颇言此人名智人，以智自诩称奇族。作为机械贼寰球，书为文字怪难读。移山走海巨力横，五千年来逞其欲。群类当之无不靡，不能为用则为毒。观子形状至拙愚，非其族类势将戮。我惧而跪求佳方，翁绕而顾言复张：斫汝毛发如僧秃，似亦与彼貌相当。以沐以冠行其罅，差能鱼目混珠光。转首攒眉忽叹息：不识其语徒张皇。寄人之族事人事，取人之食为汝粮，汝口才张败汝迹，将以何物充胃囊。我识其言尚为乞，试扣吾碗声咣咣。言已拽杖蹒跚去，弃我忡怔扶颓墙。明朝取石髡吾首，更窃衣裳掩吾肘，潜行市肆馗衢间，窥人口舌随尻后。哓哓哆哆无尽时，格格磔磔诡以丑。听已耳晕况效之，唇角坼裂舌崴扭。一日不能似一言，二日我腹空已朽，三日我心久废疲，思我故林悲难剖。避人疾向幽隅奔，将以长歌当哭吼。孰谓出语徒嘶嘶，未得人言忘我旧。他年终有归去时，将何以见我故友。
　　
　　兀坐
　　披衣兀坐正中宵，偶觉风过拂牖遥。百丈驱毫唯记梦，一生有事在无聊。图南久匪云边翼，寄北谁裁烛下绡。春色明朝犹复至，短衫当不厌长遨。
　　
　　来路微茫同去路，浮生步步不成踪。吞舟巨海行先惧，筑室深山住亦空。自问何乡公所好，不成异日雪中鸿？窗间蓬至真堪喜，留住今宵共一盅。
　　
　　谁能作计辩青红，满地咻咻正未终。楚璞纵开定非玉，叶公所好始称龙。幽箫入手吹成梦，锈剑由人舞不虹。月堕星消门始启，独来仰首对鸿濛。
　　
　　残书
　　残书不读且遮眸，崖石阴中结小楼。诸友尽成屠钓客，常时约我蕙兰洲。一尊酒外无他事，百种愁来到此休。事业平生剩观水，看君起落更东流。
　　
　　何物
　　何物居心日荡排，不能狂喜讵能哀。崩天之浪谁来敌，盘古以还气未衰。三寸置君宽已广，［置君一作相容］一生与语背而乖。真难憎爱相区处，地北天南共一骸。
　　
　　公莫
　　公莫高歌毛发动，古来才大难为用。马牛为役象为舆，谁曾役使龙和凤。神龟砉砉出沧海，长潮涨陆寰球动。不入廊庙为兆蓍，垂竿日逐庄生踵。庄生长袖何翩然，奴孔隶墨谁能干，帝奉天下置诸掌，随手掷去如尘烟。王朝起灭真走马，陵谷凌替徒回旋，三山坼裂神仙死，有人遗立苍茫间。
　　
　　绝句
　　无花无雪不成冬，四面层楼路路穷。何事山中自由鸟，来成茧底可怜虫。
　　
　　一坐遂将一日空，有时朝北有时东。浑除饱食无他事，似此人生过彘公。
　　
　　二百年来瓜豆剖，女娲初补此天穹。东南一峡银河水，织女牛郎意不同。
　　
　　扶桑巨木昔枯槁，一叶离枝堕海东。自不归来仍不去，四围鲨鳖齿先红。［二首台海事］
　　
　　海鹢经风残百体，重缝细补更前趋。可怜龙骨伤犹隐，不识能飘到岸无。
　　
　　我以我口吹微火，火起怒鼓焚丛林。更思以口吹火灭，嗟汝横茅塞其心。
　　
　　邃古之初曰有道，散入万物幽而渺。我魂上下觅不得，长夜一声鸡已晓。
　　
　　梦中作诗，醒失其全，但存一句，曰：“斜风托叶归。”聊为补足
　　江南秋自至，不待蓐收催。堕日扶山定，斜风托叶归。黄花隐然在，短策过者谁。坐见长帆影，浮浮入地陲。
　　
　　长冬
　　长冬囚城郭，城郭复囚楼；楼更囚我住，日日守孤愁。楼南不可往，繁市声啾啾；楼北不可往，流人如沙流。读书为蠹厌，一义不能搜；作字为笔弄，满纸来蜉蝣。嗟公何如此，岂亦老伛偻，百念枯已窘，万事行将休？故人电日至，问我求何求，山中枝渐软，春色已堪谋。
　　
　　除夜自作火锅饮，醉中书此
　　吾祖燧人氏，古圣不可测。其智超群伦，独得钻木术。微烟生木肌，旋复及骨隙。弱光始犹疑，俯首吹以息。大耀忽跃腾，吾祖面已黑。即以卢为氏，万古传不失。我虽后来人，犹及与祖泽。长冬置一釜，下以火相炽。杯酒酹孤影，此乐吾能识。地下知吾祖，微笑髯已捋。
　　
　　大甑蒸糯米，米熟置诸臼。訇訇持长杵，击击以下掊。米与米相融，相融不可剖，此即成糍粑，软细粘吾手。移来塞柜屉，待其凉一宿。刀割成片分，更措火塘右。微火相袭烘，其形鼓而厚；嫣嫣香渐发，疾取入我口。入口味如何――卅年不能有。［年糕也］
　　
　　我乡昔困贫，终年不得肉。乃至除夜餐，始能唇一触。大锅略贮水，剁肉置锅腹。肉上铺菜青，是我地所蓄。精粉白复细，菜面薄一扑；此物购之商，其价何昂毒。尚有何物来，一一序而续。最上剖豆腐，封盖如被覆。即此势已成，锅下薪可烛。自晨至夕暮，文火烹以熟。镇日袅奇香，使我鼻时缩。终焉移桌间，爰以聚亲族。嗟我至亲人，久已入冥录，况复万里乖，归路不可筑。［此法名为封锅，盖穷人之食也］
　　
　　年饭食既毕，髫龀意最欢，启门蜂拥出，伴侣呼联翩。手提纸灯笼，笼中小烛然，荧荧聚而往，叩彼邻户关。拜年双掌合，两眼翻复翻，乞公糖与果，止我口中馋。或者扎草龙，其长五尺还，略作舞弄势，以娱长者观。老翁抚我顶，颤颤垂长髯。姨嫂拧我耳，久久出茶盘。任我攫零食，衣袋鼓如山。既出愈踊跃，彼此共较攀。此时我何在，在我小屋椽，扶我病中父，入我断床间。
　　
　　忆我幼童时，衣食不能全。我父疢已疾，喘息声如湍。安能抚幼子，使之腹可安？除夜赊片肉，聊为一岁餐。破瓦风雪入，正共此时欢。食已病遂作，咯血满柴弯。血色红愈殷，面色白可参。我复持何术，救此死中还？以手扶其额，手足皆痉挛。
　　
　　人间自渺渺，宇宙况茫茫，我身尚犹在，此已是慈航。
　　
　　寄赫军
　　我友共杯盘，十年如一日；迨我辞之去，一日如一劫。此事犹云可，嗟汝命何亟。有妻美且慧，一旦罹异疾；有家和以安，以此生嫌隙；有女幼尤驯，常坐我之膝，以此失童欢，使我闻欲泣。造物好播弄，谁能辨其迹？吾侪为役使，今不知明翌。我况客天涯，渺难助汝力。为我报床头：百魔自心入。心怯魔即来，心定魔即息。诸友并童稚，悉为嫂腰脊；众志共相抗，疾病孰能敌？不日嫂归来，众友聚如昔；我亦驰万里，杯酒从嫂乞。
　　
　　天河公园作
　　城市春如豢，聚置小园东；复恐其逋逸，栏栅相闭封。采采枝头朵，渗出微妙红；曳曳朵下枝，左右随春风。春风来何意？似为游人僮，未至先前导，既过犹跟踪。我心亦摇摇，散入春风中，悠悠浮四海，万类相涵融。
　　
　　广州天河公园气鲵岗邓世昌墓
　　百载之前长齿耸，黄海赤血冲波涌。百载之后台钓边，巨舰驰骤声澒洞。百年公已眠林皋，知公痛魄未能消；不见此岗之气奔鲸鲵，势怒犹指东溟涛。
　　
　　食粟米粥，忆予姊小名即粟米
　　种粟结成米，取米熬为粥。入口润而甜，齿舌生奇馥。我姊名亦同，维命何苦毒。弱年逢家变，去父随母族。母亦何所能，衣食不自足。挈筐拾残煤，勉以充灶腹。况复持弟妹，有书谁能读。韶年终得嫁，遇人乃不淑。骂斗无朝昏，日脚何堪续。离合两无凭，百折始脱缚。幼子携不归，剜此心头肉。从此拘稻粱，四海穷奔逐。事商与事佣，事事溃莫赎。中年孑然归，憔悴如枯木。腊尽抚空囊，从我乞其谷。嗟我食此粥，忆我姊命酷；不识彼此时，所食为何物。
　　
　　醉中得晏善水电为作
　　少年与子一钵食，腹鼓即欢双眼直。巴陵玉绿为群峰，洞庭之波横天隙。轻舟来试青衫风，南湖君山日日逢。巨涛荡簸不自立，犹斥双桨奔苍穹。中年舟向南天送，故人故国抛如梦。孰谓中宵电忽至，使我双泪如潮动。相报世事惟辛艰，心疲体竭两不堪。妻孥衣食不能定，况复荒荒梦少年。少年不梦亦已已，事此父母与妻子，到我疲舟归来时，为我满湖排杯子。
　　
　　思春曲。入市三月，东君已至，而不得山水，殆等于无春耳。醉中赋此。
　　我思春风吹我山，使我花木回春妍，如十六女情初动，触处无不心砰然。我思春风吹我水，微波漾漾声娓娓，如十八女倚情人，呢喃一路何旖旎。我思春风吹我心，东南西北如游云，游之既倦归故国，守我山水长相亲。我思春风吹我体，吹出城市五千里，吹落山中我屋旁，屋旁花色红如喜。我思春风吹我愁，遥遥吹入洞庭舟，故人执桨久相待，相携直向蓬瀛丘。我思春风长吹我，随心而起随心堕；可惜春风唯能吹我笔，搁笔依然如钥锁。所思万事无不非，嗟汝春风徒吹吹。
　　
　　结网兄邀游北京路古道。道盖考古家掘出，旧貌残存，其早者宋元，近者明清。即其原地，玻璃封盖，以利观览焉。
　　天风吹我堕五羊，万人海里身孤藏。故人知我颇寥落，万里来觅驱尘囊。颇言嚣市通衢里，古道掘土形肮脏。孤寞似亦与公等，胡不一访倾肝肠。披衣径起相携往，果然有物颓街旁。车鸣人攘惊不起，玻璃盖覆封长箱。青砖石板残犹在，似迷似睡神微茫。宋元明清各有属，如开史卷陈昏黄。俯首凝眸观不足，忽尔万物沦空荒；但觉古人未既往，犹行道上声铿锵。我亦蹑足随其后，长衫短髻纷琳琅。引车卖浆互吆喝，清明河上争繁忙。众女围簇来谁氏，恍惚三变娼家郎。春梦婆歌摇醉步，东坡帻岸髯何长。我欲追陪路忽止，云烟渺渺迷林冈；遥听巨鼓訇天地，此是大汉和雄唐。嗟此盛世望不及，惘然回履生忧伤。愈行愈仄丛荆棘，向暮磷火游幽芒。突突当前驰铁骑，戈矛狰狞躯昂藏；鞭我之骨薙我发，践我山海成痍疮。四肢疲损不自立，漫天深黑迷诸方；聊抚残躯作小憩，班荆为席披寒霜。梦里群鬼跳踉至，深目赤发涎垂膛；竞出长刀剖我体，茹毛饮血翻牙床。我惊而起犹战栗，幸见东山横微光；晨鸟来啼花亦作，前涂渐展非羊肠。百变千忧意已烬，竟能从此循康庄；抚我灵腑命我足：汝须得得无怏怏。孰谓路转变再起，有物扁扁张其狂；跨路横驰舞螯爪，左引右引东西洋。我瞻前后思所历，此天为蛊人为殃？天本不仁人愈毒，泣数行下徒淋浪。故人拍肩趣我往：何物使汝心如盲。我指古道犹怅怅：不知此路究欲通何方。
　　
　　比来多有为汪精卫辩汉奸之诬者，或谓其心盖欲存吾华弱息，以图后来；或谓引外人之力以图本国之事，盖政治之常法，汪氏但识弱计误，所引不当耳，卖国固非其本心也。一言以蔽之，汪氏盖欲曲线救国者。是皆混帐语。刀刃置于肩脰，惜命而未能死节，此人情所在，不必挞舌以苛责于人，而当反躬以省乎己。且平生清誉，一旦灰灭，从此巨耻蒙头，著身无地，或亦有可悯者。然亦有底线存焉，终不可助纣为虐，反噬其母也。汪氏未临死所，乃助外寇以屠国人，是即不可赦矣。且汪氏立伪军以翼倭兵，击我抗战之士。谓有弱息存，则此士是矣。彼将以屠此弱息而养吾弱息邪，彼将以杀死病人以救此病人邪，虽智如阿甘，不之信也。又，引外以图内，甚且出让利益，亦为常情，未可概责。然有一譬。东家欲占吾家业，吾力不足，乃乞于西家，以挫其图，佳计也。饮之以酒，贿之以币，皆不为过，吾祖业固存其大体也。乃不肖子汪氏出，则献策曰：必乞于东家。是非家贼内应、以毁吾根本者何。谓汪氏不知乎此，则智如碰壁，亦不能信。果如此，则汪氏之误，在计左邪，抑在心毒也？予不烦与诸人辩，亦聊以一诗以蔽之矣。
　　便饶盲瞽识亲仇，霍霍倭刀满九州。我有肉皆砧上置，谁能皮与虎相谋。嗟君计失缘心失，莫辩珠投误暗投。遗句可怜存快引，光芒独自照千秋。［双照楼有句云：引刀成一快，不负少年头］
　　
　　同前更补一章
　　谁不临诗血怒流，嗟君终负少年头。集名双照真奇谶，照人照己并千秋。
　　
　　醉中戏作
　　先生天下至贫穷，唯存此笔如天风：万物当之无不靡，而无可捉无留踪。春花跃跃灼眼红，夏荷袭袭香潜通，移家笔底未能稳，秋山冬雪求相从。嗟予屋小真樊笼，万物万象无其终，将何以纳何以处，使无怨怒如佳朋？长叹掷笔汝何庸，如捅窠穴惊群蜂；孰能为此奔疲命，少年飒飒成衰翁？笔怒而卓声訇訇：人不自知无如公。公言公笔利无匹，我观我形秃无锋。我性柔懦为公制，日日黔墨污颜容；公既赦之真大幸，我亦不究公之凶。可怜万物不能语，为公扭变如颠疯；我尝夜半闻其泣，裂其牙颡红其瞳。时时醉里牛皮烘，公除酒外何所工？我今往矣腾飞龙，公且自去持公盅。
　　
　　习英文甚苦，班中戏书《南郭先生吹竽歌》，未能卒篇，归饮大乐，醉中补足
　　南郭先生昔吹竽，长袍博袖垂髯须，众中列坐真儒儒。长管插嘴象鼻如，闭其眼睫摇其颅，左摇右摇声呜呜。人皆有声我独无，同捺其指无龃龉，雌雄扑朔谁知乎。我前我后皆奇愚，觑彼腮肿汗如濡，蹇予独乐何踟躇。南郭先生今吹竽，时之不古事亦殊，格磔来效英人歈。死丢凳子少艾俱［student，班中男生只三,女生十数二十］，扯涕缺耳唇尤朱［the teacher］，厕予毛发丛荒芜。彼洋人曲谁谙诸，众口皆一猫喵呜，我口独卓雄如驴。众皆回首态揶揄，卖涕缺耳神亦愉，嗟予老脸紫成乌。咄汝夷物吾何需，奋然扯笔藏于襦，记我旧日吹竽娱。快诗长笔何驰驱，忽闻吾师遽呼吾，懵然起立双眼粗，满室笑倒须人扶。
　　
　　贺新郎　五月四日宿酲未醒，市中见燕，一瞥而逝。
　　燕子归来也。掠斜风、惊然飏去，凌空一画。街上流人争扰扰，我正人流之罅。偶抬首、见君飞乍。飞向高楼南角灭，问微巢寄在谁檐下。独怅立，神纷惹。　　山头水尾春如泻。便飘零、也须飘向，森林原野。何事悄然来朝市，双翅伶仃孤打。纵长唳、人谁听者。屋畔清溪溪畔柳，记吾家亦在山涂岔。尝共汝，呢喃话。［画原作划，城南兄云此字入声。吾乡方言，此字久作上声，遂尔成误］
　　
　　醉中短梦一霎，情景甚多，倐起倐灭，起记数事。
　　颓碑败墓展无穷，独立卢郎孰与同。摘取坟头三寸菊，插向茫茫大地中。
　　
　　一秋摧破旧城台，冷冷长江去不回。原上黄花铺百里，唯馀一朵向人开。
　　
　　横陈大块与谁留，万卉凋残始是秋。一雁云中虽断翅，向天向海不回头。
　　
　　我行蹐跼意茫然，已失明天况昨天。捡取残枫细摩抚，恍觉斯情尚少年。
　　
　　日日唯与酒为欢，弃我去者是华年。剩有囊中长剑在，不能拔出倚苍天。
　　
　　出城醉书
　　出城亦有山，春至树蓊郁。虽不知其名，同此故乡绿。
　　
　　微雨蒙天来，既下散而辐。及地成柔烟，游移变林麓。时复惊风吹，一刹去莫赎。谓非我乡景，是我瞽无目。
　　
　　夭夭风树摇，渰渰流水续。树间一鸟飞，鸣鸣过水曲。
　　
　　今古不异春，南北同一曲。我欲舞新声，古人扼我足。
　　
　　煌煌木棉花，迄未入我目。想像花开时，巨火向天烛。
　　
　　岭南有奇寒，迨我来始扑。此体凉如冰，欲向骨中缩。
　　
　　熊哥自作一菜，盖凉拌黄瓜、粉丝、蛋皮，拼置一盘。命碰壁名之。碰壁曰，是皆村野物也，即名三家村可矣，因为书此。［2004.6.2］
　　熊哥技绝俯群伦，作菜创辟香絪緼。明珠无椟安称珍，我来名之三家村。绿村冉冉南风薰，瓜棚豆架何鳞鳞。老者坐守长髯抻，幼者过之涎垂唇。白村荡荡稻浮金，淘而淬之成纯银，何人细刃如梳分，袅袅丝丝脍白云。黄村翠羽高冠群，母携雏拽相逡巡；遗此双璧供盘樽，［熊哥破三蛋，双黄者有二，予谓是必同出一窝，基因有自］喔喔犹闻鸣其音。嗟此奇物摇吾心，忆我少日居园林，扬锄以食倚锄吟，长蓑短褐何欢欣。知君旧亦村中人，远远来罹朝歌尘；他年归去祈同君，诛茅树壁栖于邻。
　　
　　熊家饮归，周燕婷先生遗以酸菜，瓶大如斗。盖久前饮中偶语，既已忘失者。更饮于街头，桌间书此，以为谢焉。
　　先生近渊明，少言耽闲静。况不慕荣利，真入古人境。忆我绿鬓时，百事皆不省，尝观今人词，悉皆付一哂。所能记者谁，唯有先生姓。孰谓十九年，能共先生饮。时空两难持，相逢真侥幸。已逝不可捉，未来犹可引。假此先生酒，仍向先生敬。
　　
　　昔共熊哥饮，两醉相扶将。手指足亦划，左右惟荒唐。当时言卓卓，醉起皆茫茫。再逢亦相笑，尔我皆痴盲。所幸有人醒，吾嫂在其旁。记我醉中语，备我所求浆。大罈如我腹，启腹生异香，夹之入我口，寸寸腐我肠。我亦何所有，一钱守其囊，唯存手中笔，差可诗相偿。思此今昔事，感此情泱泱。捉管欲有述，嗟纸不能长。［时所书纸适尽］
　　
　　同前醉中杂书
　　虹霓使怪光，城市真成狱。满城疾行车，我独行我足。
　　
　　我醉无可归，茫茫楼宇簇。思我山中友，正坐山之足。
　　
　　山足有溪水，水上有盘石。故人坐我座，为我钓一掷。
　　
　　吁嗟溪中鱼，离我两百日。日日啖双腮，终焉意不适。
　　
　　山形时赴水，水气为山润。楼立水山间，月立楼之顶。
　　
　　远远骑我肩，欣欣牵我手。洋洋何所往，水山随其后。
　　
　　我居有小塘，塘侧夜灯微。我已不能至，故人尚徘徊。
　　
　　执手可相逢，挥手可为别。嗟嗟我故人，万里长相隔。
　　
　　我欲渡河，河上风波。嗟我故人，隔河以蓑。彼以蓑也，将蔽我以多也。我欲渡河，河上风波。嗟我情人，隔河以蓑。彼以蓑也，将诱我以过也。我欲渡河，爰及我蓑，及我情人，相与摩挲――唯此河上之风波也。
　　
　　醉中玩笔，随时更饮，桌间酒杯墨杯相并，而予误以笔蘸入酒杯中，遂将墨与酒一并饮之，戏为赋此。［2004.6.10］
　　酒中捉笔笔半跛，随书随饮意嵯峨；桌间二盏腹如牛，一白一黑势水火。黑者奔走来予右，白者切切趋予左；争公之宠无不施，恨无牙舌相吹播。嗟公狂快到昏瞢，其手欲北笔乃东，舔墨之毫渍乎酒，饮酒之口张如恫。唯墨蓄怒不能作，色涨愈漆逾包公；唯酒诧喜不自胜，奔腾踊跃掀惊洪。先生搁笔意亦喜，杯里云烟柔飘徙，渐袅渐散水中盐，形状虽无味无已。惭予以酒废观书，日日面目向粗鄙，乃今有墨入杯醪，能不快饮兼此彼。［吾乡谓人不读书，辄曰肚里没墨水。］醉馀忽忽忆先君，冬来笔冻吮于唇，唇痕俱与字痕黑，当时五指颤嶙峋。
　　
　　醉中右手之茧忽脱，因赋《茧退》，未成而睡去。今夜复醉，乃睹残稿，更为补足。［2004.6.11］
　　先生中指第二节，上有老茧坚如铁。我常自抚伤肌肤，龙泉来斫锋刃缺。我亦岂忍加刀矛，此物与我连肉血。况物虽小中无穷，贮我十八年岁月。少年奔走何仓皇，一身所有唯尘囊。来向山中结茅室，聊以佣工充胃肠。日持扳手巡所守，高塔巨阀铸精钢。其横者横竖者竖，万管纠结迷端详。管中有汁毒难述，上奔下突谁能当。唯我扳手如神使，顺旋逆转随其方。或有钝阀不可敌，千敲万砸仍肩扛。事馀坐地湿泥堕，肺中喘息惊嗥狼。臂肿腰失不复问，况此小指生微疮。积而渐往肌亦木，如疣如赘悬其旁。书字僵不分撇捺，何论顿挫生抑扬。我常自惜复自喜，此虽小害利无已，人生所在唯衣食，有获安能无所弃。一十八年未为长，矢将终老云溪里。孰谓阴阳运无穷，一朝变起如惊风；吹我千里万里外，掷入朝市嚣尘中。一客不识行抱影，一事不为坐抚胸。以饮为夜梦为昼，此爪唯用捉杯盅。日日乜斜昏双眼，髀肉突突垂尻闪；伊余姓氏不能知，馀者纷拏谁复管。今宵偶摸旧茧痕，随手剥脱鸡脱卵。躬腰拾取惊且伤，始识流光不可挽；廿载生命真微尘，堕地竟无声可见。起立萧窗深风来，夜雨茫茫自延展。片肉犹然置掌心，寸心归翔忽已远。
　　
　　郁郁
　　郁郁崑华高，迢迢广漠长。江河既奔骤，林薮贮昏茫。徒行失夜日，起宿两彷徨。中道折其辐，侧立摧中肠。四顾披商风，棱棱来严霜。穷寻何所获，百卉瘁已荒。安能怀萱草，使我忘忧伤。
　　
　　山溪
　　山溪不远出，萃此三尺塘。层崖屏以护，藤蔓引能长。山禽喙啅啅，饮此为灵浆。当夏渊风生，有物悄然张。圆盖碧如水，微馨何清凉。俄顷来者谁，冉冉升波光。娉婷栖枝末，一梗一红裳。跂足如有待，摇曳生幽伤。所思在何所，自问复茫茫。畴能为汝惜，终世怀孤芳。
　　
　　肖健醉中来电，云忆及向年寻溪问道事，为当时桃花作诗。电止予亦为赋此。［2004.6.27］
　　绿杨溪水软如飘，溪畔谁家碧玉桃。风吹桃落飘过岸，岸前小女正浣绡。与君携手寻春出，问路来向溪头立。贪看浣女手如花，忘却桃花红如泣。如花手指东山东，岚光上下青朦胧。撩衫径过斜桥去，桃花背后凝双瞳。今年我似溪中水，流流曲折千万里。故人犹向故溪行，溪畔浣纱人渺矣。彷徨不尽却回缰，当面桃花态忧伤。朱唇开合如有语：去年游侣今何方。去年游此不汝顾，今年游向天涯去。天涯亦自有风桃，只是容颜不如故。归来作诗寄迢迢：桃花待汝到今朝。闻汝欲归归不得，一时万片齐枯凋。我亦有诗和泪泻，托向珠江流日夜。天间无水不相通，终将流到桃花下。
　　附寻溪问道时诗。实则问道不在溪边，然肖作已移于溪边矣。此亦可见生活之真与夫文艺之真，异同所在也；尤可见诗人撒谎，能伊于胡底也。旧作曰：肖言得一佳溪，邀予出游。继而迷所向，塘边适有女浣衣，肖使予问之。予曰：溪何名？肖笑曰：彼既浣纱，子问若耶可矣。因记其语：“失径过山池，池边浣濯女。欲问浣纱人，若耶在何许。”塘边之桃，惜予旧作中未记。
　　
　　肖电中云子归何时，莲花久已开矣。
　　落落青衫与世妨，扁舟谁更共徜徉。红尘炙日淹天下，尚有平湖一点凉。
　　
　　微风时短复时长，渺渺湖波是故乡。我去我来何所别，荷花只自守孤芳。
　　
　　杏黄衫子小蹁跹，短艇悠悠住复前。手上荷花花上露，使人惆怅忆韶年。
　　
　　满船蓬朵好归家，向午炎炎日不斜。行过桥阴风一段，摇摇吹动鬓边花。
　　
　　苦暑
　　渐渐向六月，闭门独以居。旱魃蒙地至，疾奔我阶除。跳踉竖毛发，绕屋怒吹嘘。我屋如封甑，六面燃枯株。有口难呼吸，有足难立趋。汗漫渍成秽，遍体生疮疽。穷思无长策，捉笔强自娱。将泄我内毒，旦夕或稍舒。蜗爬行如退，一步三喘吁。纸上火忽起，突突燎我须。
　　
　　幽云
　　幽云在山凹，廿载不一出。自看山外云，雷电相砯激。沛然作飞雨，沃沃大块湿。兆民仰头瞻，踊跃或騃立。自顾轻薄躯，荷风即散逸。既赖崖护持，更复何所乞。悠悠知我心，渰渰无南北。向暮归禽来，鸣我崖之侧。
　　
　　秋水
　　秋水回微波，深潭贮山隙。岸石何磊砢，欹倒生榛棘。维地抱我躯，维天降我液。群溪缭绕来，使我日丰溢。溢复为清溪，去赴沧海色。来去两傥然，孰能加喜戚。我自摇我波，终古不相失。
　　
　　江南
　　江南六月荷花开，花中蝴蝶飞复回。蝴蝶飞飞向何许，采莲人驾小舟来。小舟摇摇莲花里，莲花拂鬓何旖旎。不见去年并舟人，停舟怅立神徙倚。摘荷自嗅仍自抛，抛向荷塘随波飘。荷塘波向何处去，对岸空舟何寂寥。向暮孤舟复归去，去去湖中生微雨。剩下蝴蝶湿双翎，犹向湖中飞栩栩。
　　
　　生疮
　　岭南地湿溽难当，奇疮着体纷琳琅。结点为片片为阵，密如春雨打池塘。我躯况如石盘礴，奇顽极犟不受药。遍召名医傲而来，折翅而返气衰索。横搔竖挤指空驱，绕房四转如磨驴。痒初在肌旋入骨，扇耳闷叫惊邻居。适有诗笔闲在侧：“我有巨力雄无敌。万物俯俯尽来降，何物微斑值一撇。”以诗作药非古常，姑妄听之行其方。明朝起视疮未减，纸上字字皆成疮。
　　
　　七月二夜醉作蜀道难
　　噫吁戏，蜀道之难，难于上青天。过此蜀道有我欢，乃在三峡狂涛之所守，神女之峰巅。朝为云雨暮为岚，霓裳翩翩群崖间，终古移变空自妍，倐出倐灭徒茫然。有时思我不能堪，悄然泪下成山泉。泉流蹶突跃而起，泻万丈之惊瀑兮击厚地。地为之砉然而坼裂，洞森森之巨壑，地轴摇摇兮熔岩喷薄。鬼母披靡，女娲错愕，欻起而瞻，胡天倾兮西北角。蹇其流兮不可则，肆而漫兮云梦泽。孰知其将往兮，闻东海之三山坍以没。噫吁戏，知蜀道之难兮难于上青天，我所备兮十旬之所餐。志犹疑兮久盘桓，惟长蛇猛虎之所守兮涎馋馋。思我所思兮心无端，欲中道而弃兮畴能安。终改道以相从，溯长江之无穷。扁舟隘窄非所忡，布帆能敌昌狂风。我息尚存谁能封，唯伊人之求兮弃死生于鸿蒙。生死可弃，双桨刺刺。崩涛来下，骤而翻圮。知此涛兮予情人悲泪之所使，胡不识兮予逆波之将至。嗟予往兮唯君之所，唯君之力兮使予不果，是天命之归兮亦人计之左。同心相仇，殆如敌我，我魂飘飘，将何所可。
　　
　　贺新郎　为肖健理旧作，中多少年相共事，赋以赠之。［2004.7.6］
　　长夜悄如洗。抖陈笺、荒尘古蠹，东奔西避。剩下丛残千百字，字字既疑还似。看字隙、幢幢影子：恍二少年蓬莱顶，正长歌浩啸天风里。崖以下，东溟水。　　东溟水簸横天地。挈孤舟、飘然一往，死生谁计。前不见洲后不岸，从此迷航无际。便迷到、二毛摧毁。犹有少年歌不绝，日茫茫、吹向中年耳。人生味，竟如此。
　　
　　此是人生味。便酸甜、苦辛万字，谁能相拟。破读人间五千卷，道释呼儒来跪。算无外、盲眸哑嘴。海上狂澜翻不定，正奔腾涌入寸心里。谁为我，出一喙。　　桥南小月微风起。记同君、青衫拂拂，醉中斜倚。袅袅红裙悠语笑，一夕销魂无地。彼岂识、后来如此。与汝同携巨惑往，向茫茫大块无休止。生以外，唯存死。
　　
　　贺新郎　又复卧床输点滴，穷极无聊，思将往三峡，赋此遣闷［2004.7.8］
　　梦我攀天客。奋长肢、猱身直上，崑仑绝壁。小坐危崖憩杯酒，崖下云涛荡击。正王母、歌回舞疾。大笑掀髯杯偶侧，泻长河、下作三峡立。杯一掷，天西极。　　四围一色苍茫碧。诧梦醒、此身已堕，峡波之隙。转折群峰三百里，终古岚霾雾塞。听隐约、有人幽泣。独作行云独为雨，怆万年孤寞谁来惜。梦又向，阳台陟。
　　
　　贺新郎　醉中观越曲连续剧红楼梦，感而赋此。红楼情事，予素所好者，越曲尤予童年所始迷者，但予口拙，不能为其音耳。记前数年深蛰穷山，所思悉妄，有目如盲，而菊斋赠以此剧光碟，使予得快一噉，今即以此词报之焉。［2004.7.8］
　　大地茫茫雪。拓危寒、自盘古下，到今未绝。何事孤飘来片石，堕入荒荒之劫？石心里、一丝奇热。巨痛狂悲经尽了，更谁来拾汝冰凉骨。僧疮疠，道蹩躠。　　一支绛草红如血。拼煎熬、相濡能共，几多岁月。万片桃花风正起，吹向天头海末。问天海、竟何所别。同此漫漫长雪里，遍乾坤只有苍茫白。我立在，苍茫侧。
　　
　　七月十五日车行见农人获稻
　　我家田中所种物，万里之外独来看。沉黄一片堕谷底，四周玉碧环群山。打谷机声哑而慢，机上红白撑细伞，伞中一罅得微阴，阴里农人汗如霰。我家寄在长江旁，年年此际波汪洋，闻道今年天稍倦，或有馀秫为吾觞。
　　
　　七月十五日车行
　　峻壑雄峰急俯仰，隧洞与桥争如抢。车入隧时风暴至，破窗击我如巨掌。沙砾煤灰乘之来，涂发嵌肤不可挡。以手拂我颊，索索生细响。抖搂短衣衫，播地尘莽莽。三峡隔何许，斥汝车快往；知我即来濯，峡波撞已荡。
　　
　　贺新郎　黄牛岭盖西陵峡至高峰也。予十数年前尝舟过其下，今复来此，雾雨中为赋。时众皆入观三峡展览馆，予独立馆外［2004.7.17］
　　巨岭横天极。是何人、空中筑就，长城一壁。筑向飘飘白云上，诧此白云奇力。陡岚起、蒙天一抹。太古鸿蒙元气涌，但浇漓万物都飘忽。我安在？神欲失。　　嗟吾两在今和昔。在少年、拏舟直上，长歌声逸。更在中年衰飒里，怅对西陵孤立。在一地、竟难一识。彼自长歌飞以逝，我茫然立在东流侧。雨来洗，青衫白。
　　
　　贺新郎　舟游西陵峡［2004.7.17］
　　盘古持其斧。劈群峰、一痕一划，风神峭古。更着蜗皇双素手，绣出青林无数。嗟二圣、其心何苦。风雨千年肆荡薄，看摧残剥蚀成褴褛。嶒崚骨，时复露。　　仙人桥上仙人渡。渡斯桥、便生仙翮，飏然高翥。遗下苍崖森万仞，黝黝寒光蓄怒。我头欲、飞空撞住。似此奇行真合死，诧仙人惜我奇难遇，半空里，度我去。［听月兄指仙人桥下巨壁曰：此壁方正，可作辟窠大字，以志斯游。碰壁曰：我宁飞身而起，一头碰去。末句一作：以此奇行明我爱，料仙人爱我奇如许，半空里，度我去］
　　
　　贺新郎　［2004.7.17］
　　微雨柔如笔。任惊风、恬嬉往返，倐南倐北。我向船头科跣立，万顷烟波摇兀。重濯我、袖边尘迹。作客云山休自笑，笑云山亦是时光客。看袖底，去何疾。　　多君赵北燕南色。总纷纷、奇怀异相，訇然来集。唤醒阳台神女梦，垒起长瓶八百。但作乐、且须今夕。明日披毛吾已化，化猨公纵去千山隙。剩此水，杳然碧。
　　
　　三峡作
　　黄牛山似故园青，山下长江向海平。我醉欲眠江水上，夜随明月到巴陵。
　　
　　七月十九日归乡车中书所见
　　白莲花，白莲花，碧叶丛中住作家。年年六月扶风醒，年年八月堕风斜。小塘十丈悠悠水，年年流不向天涯。白莲花，白莲花，碧叶丛中暂作家。年年惆怅枝头望，年年冷落下枝桠。小塘十丈苍苍水，年年流不到天涯。
　　
　　车中欲雨
　　数家村落缀原平，满野新苗绿向青。天外玄云成巨幕，飞过白鸟似流星。
　　
　　车中雨后
　　空中语语鸟飞翻，四面荷风拂稻田。雨后沟渠添半尺，儿童四五列渔竿。
　　
　　车中作愧诗谢潘克强潘乐乐贤父子并三江兄
　　老人胸何广，豁豁横山川。碰壁夫何物，一蚊嗡其间。虎子亦刚烈，大眉如帚悬。得间秉其机，拯我危崖边。惭我醉如盲，所为不自观。复如梦游人，醒不记从前。苟非三江子，安复识所愆。作诗记其过，因以谢三贤。往者不可补，搁笔唯长叹。
　　
　　车中追作登至喜亭望三江口
　　登亭顿觉天地矮，随我至者长风快。浮云逐逐群相趋，商量作雨如花大。左右两山手可持，眼底黄流去何迈。向前三水汇以融，从此平铺收万派。古人出蜀错死生，至此身家始无碍；故作斯亭志其喜，死里生还真望外。古人之亭今尚生，古人终死不我待；朝夕千秋孰短长，伫立穷思不得解。有鸟有鸟来惊吾，跃立我肩声嘒嘒。细听犹似古人诗，一年年诵千年在。［亭中多有古人句］我欲一问鸟已飞，渐飞渐杳没江霭。长江东走不稍休，目光尽处即沧海。
　　
　　三游洞得一壁，壁中陷缺，宽仅容躯，其间案椅宛然，馀则一败帚耳。予抚而爱之，以其可为碰壁之别斋也
　　盘古之斧漫空挥，怪电狞神奔八极。扬喉一斥惊沉雷，鸿蒙崩裂天地辟。四顾大块横莽苍，川自东驰峰自立。手抚长刃心茫然，更何所用此神力。碰壁先生翩然来：我为我公得佳术；拊掌大笑指山河：规模虽具奇未必。胡不更试屠龙功，一一雕镌臻其极？辟河之岸使之曲，断河之床使之泻巨瀑。斫山或险峻或清圆，或极苍天或壑谷。剖为溪涧披山肌，掘为怪洞洞山腹。我既乐山复乐水，一日不得神怫郁。乞公万变呈瑰琼，荡我心胸骇我目。盘古长揖合十指：此行请自先生始，为公破崖剜幽斋，将公投老栖有止。寒光忽忽惊一舞，苍崖断剥溅星雨。眼前石室如幻生，石案石椅形奇古。三面皆立壁，可碰复可住，一面空如天，下临山水府。先生回首人安在，衣衫隐隐云深处。天南地北游复游，陆离合沓不可收。躯渐如山森崒嵂，心渐如水靡不适。吁嗟足疲头亦皤，归住斋中避人迹。以壁为裳地为床，餐翠岚兮煮白石。旦暮山鬼相扶持，老松为友云为客。一朝化去扬劫灰，漫漫飘向水山隙。水山得我生光华，水山失我黯颜色。从此石斋神荒凉，藤垂苔覆风来蚀，满山荆灌茁其姿，横眸一片苍苍碧。东坡居士嗜古如痂斑，千年后向嵯峨攀。剔木拂藤出旧迹，老壁老案皆摧残。唯存败帚屋之角，想象当年洒扫之余盘孤禅。古人如此不可再，古斋落落将谁待？日暮怅立神孤寒，茫茫微雨回空山。
　　
　　观电影《基督受难》，中有一镜，基督被刑，血流漫地，圣母使徒妓女持素巾，跪以揩之。
　　素巾白如霜，漫地红如沸。跪地膝以行，揩此殷红水。既左复以右，既前复以退。揩之亦何为，如潮涌不匮。［一解］此是吾师血，触手犹温热。如师当年手，霭然抚我颊。揩之复揩之，溅溅满我额。我额不足言，我泪已横突。［二解］此是吾子血，自我血脉出。忆当断脐时，纷纷散床席。揩之复揩之，坼裂我血脉。我血与彼血，终焉凝为一。［三解］此是神子血，遍覆无所薄。记我尝饮之，赎我众生恶。揩之复揩之，揩之心如烙。惶惶我众生，善恶究何着。［四解］此是真理血，茫茫涂八荒。识者识其色，昧者自如盲。揩之复揩之，揩之神微茫。不知此血起，终究来何方。［五解］揩之复揩之，揩此漫漫血。四周竚观人，双目冷如雪。［六解］
　　
　　八月十六日晨醒梅庄所，伏枕随写，留别留社诸子
　　西湖古之水，最可养诗肠。所以环此水，诸子卓琳琅。当其展毫素，荷风透纸香。山川灵异气，奔走何踉跄。吾知高天里，苏白相扶将。指点遥评骘，微笑生面庞。古学向古绝，遍地成芜荒。谁人筑社屋，留此一脉长［注］。汲此西湖水，溉此翰墨场；奔腾终向海，譬此钱塘江。
　　注：共郁庵军持天吴静玄诸兄饮茶于龚自珍纪念馆，语及留社事，忽得一联，曰：留此古学一脉，社于西湖之旁。并呈诸友一笑。
　　
　　行断桥，军持指雷峰塔曰：你看爱情的起点与终点，隔得多近。因窃其语，以成鄙句。军持久持大棒，命予作诗以奉，孰谓勒索于人者，反为人所勒索哉。即以此相赠焉。古之俗语不有云乎，偷鸡不着反蚀一把米，军持之状也；今之口号不有云乎，取之于民，用之于民，碰壁之风也。
　　小伞桥头风自软，雷峰对岸影何孤。君看情生到情死，只隔盈盈十里湖。
　　
　　行乌镇旧街。盖其败废未修缮，游人不至者。
　　小街窄如斯，晾臂触双掌。谛视掌中尘，千载凝我眶。木门褐左右，对立默难状。仰瞻檐欲接，私语如两两。小窗开微缝，环珮略可想。微飔流流来，入窗不回漾。时复遇岔廊，隐隐流泉响。缓步循其端，阶下浮轻浪。吁嗟浪中物，秽腥不可挡。訇訇机械舟，楼壁簸欲荡。思古情虽馀，古人究已往。一瞬回我神，兀立生怊怅。
　　
　　贺新郎　误车武昌，读胡僧悼外祖母之作，心恻恻焉动，赋此以寄。其作一诗一词，深情透骨，词华刊尽。词所记者，其外祖母临终握手事也，有小序云：先外祖母病笃时，神明既衰，亦不言语，唯两手皆需儿孙紧握之，不则呻吟不安。吾岁暮归省时侍之。
　　人孰无斯手。或操觚、名争高下，诗争肥瘦。或捉长刀靡众阵，万里马嘶人吼。或来攫、印方如斗。或掣风云弄神器，纳乾坤小入私家袖。看手上，光四透。　　嗟唯妪手枯而皱。记平生、摩挲但握，儿孙肩肘。手上纵横千血脉，奇热于中流走。尽流向、儿孙躯首。剩此冰寒三寸骨，便儿孙重握能温否？握毋放，两颤抖。
　　
　　问道青城山七真殿
　　曲径盘崎岖，行行不可预。忽向崖侧危，忽折斜桥去。巍巍七真殿，辟面向天拄。拾级百十馀，下瞰群山俯。殿前接荒林，野棃开数树。更杂弥猴桃，藤萝引相互。弥猴仙已去，不复来食取。剩此苍古根，渊默似有悟。我力稍倦疲，相对坐廊庑。山风意亦歇，随我衫袖住。起问道人道，信手斜一举：子但向山行，灵真则可遇。
　　
　　杆夫
　　青帮解放鞋，白布对襟褂。滑杆斜倚崖，人亦倚崖罅。左右目游人，思其老弱者。时复一吆喝，喉动声略哑。人或抬手招，急趋躯欲垮。人呼上即上，人使下亦下。雇主权所操，奔骤谁能舍。上如上山兔，下如下注马。汗走如惊溪，面涨如涂赭。路峭足或欹，怨责随人咤。向暮行者稀，日亦下山岔。骨肉软如泥，道石坐可藉。微霭生壑底，渐欲弥成夜。想象妻儿庐，炊铛火已架。　
　　
　　青城山洗心池
　　深缩幽隅人不知，天师洞侧洗心池。不知曾洗心何许，依旧清如太古时。
　　
　　洗心池望息心亭，中隔上天梯
　　上天梯陡入云青，古木蟠蟠护去程。莫到洗心池便住，前头更有息心亭。
　　
　　及至，息心亭已废矣，予颓坐久之
　　此亭残毁似此心，更将何处一息宁。此心残亦何足息，任其飘放在蒙冥。
　　
　　得藏刀一柄，车中戏赋与静玄兄看
　　此刀斫铁如斫肉，鞘上髑髅森白骨，寒光破空射四麓。未入手时跳铮琮，似不及待称其功，书生得此忽觉杀气生心胸。吁嗟腰臂如枯荄，随风欲倒东西歪，奇物于我何有哉。夜来置汝枕之角，梦化双龙须怒卓，相将腾去空碧落。
　　
　　车中见道侧人家尽晒包谷，满壁皆覆
　　青瓦覆顶白灰壁，有门斜敞无人迹。门前石坪数丈宽，小犬摇摇卧复立。收来玉米挂前墙，满堵跃跃灿鲜黄。檐头正立红太阳，来和此物交相光。
　　
　　弓杠岭宝盖顶水晶馆后山独寻
　　山中危冷结我目，此冷所铸成峰谷。峰腰蓊郁森高林，峰顶童童如盥沐。太阳未出凝青光，如有所祷神竦肃。太阳一出光来倾，如生微笑何祥穆。草坡铺碧杂腓黄，小紫淡白开群芳。蒲公英熟微风至，翩翩游起随飘翔。飘向峰头休下视，下视中原平万里，苍天愈展愈无穷，天头一碧沧海水。
　　
　　绵阳女儿
　　绵阳女儿语如歌，双睫剪剪屯微波。似将欲笑孕梨涡，绿水青山明素罗。时立瀑侧山之阿，霏霏水雾润秋荷。先生芒履披青蓑，古人所爱今人诃。看山时少看人多，曾不一顾回眉蛾，归去归去奈伊何。
　　
　　鹧鸪天　游仙词
　　随行万里为谁狂，环珮清音似可将。眼底微茫沉去影，空中缥缈剩余香。　　望不及，尚长望，从来至美号忧伤。［注］微躯渐化山头石，石上犹残泪两行。
　　按：契柯夫尝作小说，名为《美女》，记见美女数片断，读之迷茫伤感。予亦尝谓美使人忧伤，盖至美之物，即不可及之物。以其美至极地，吾人遂不信其可及邪，抑唯其不可及，乃觉其为至美也？予不能辩之。
　　
　　贺新郎　电止对烛
　　兀立擎孤烛。照长腰、畸躯入壁，背如虾曲。窗外喧豗车马涌，幻眩霓灯万束。来袭我、伶仃一屋。屋里残书形恍惝，似犹疑欲语前还缩。风偶过，烛一蹙。　　今宵梦向何方宿？想空山、欹松为枕，浸溪以足。漫起苍岚千万里，渺渺川原林麓。正明月、光如雨瀑。更梦梦魂离体舞，向长空明月相飘逐。烛忽堕，黑如扑。
　　
　　卜算子　同前记旧
　　崖斫以为巢，木斫以为棹。一角荒湖驻小山，月出湖光渺。　　小艇摇空波，岁月随昏晓。自是伊人不肯来，来即同终老。［旧梦］
　　
　　积雨偶能晴，正到秋时候。莫误斜阳黯淡红，明日风来又。　　短褂袖何长，遮着藤筇手。山上黄花未作寒，山下溪先瘦。
　　
　　野果趁时红，一一呈珠颗。北涧南溪水自流，聊向中间坐。　　足且水中探，酒出囊中裹。共指西天一片云，正向山中堕。
　　
　　问路越溪旁，正值桃花好。溪上桃花堕水红，红到天涯老。　　我正住天涯，拾此红枯槁。拾此红枯寄故人，趁着秋风小。［三首旧游］
　　
　　生查子　同前
　　古蠹立书边，峭若斯人影。扣户有谁来，中酒兼旬病。　　岭表不知寒，四望青如整。秋在故园山，擎着红枫等。
　　
　　去岁别吾庐，正值秋成阵。今岁又秋来，直到秋残尽。　　落叶似唇红，赴地轻如吻。只在小庐东，惆怅谁来问。
　　
　　肖卢等中秋夜饮三中草坪，醉中电予
　　长箫短笛意清哀，莽莽三中坐草莱。知君看尽九分月，一分留待我归来。
　　
　　高明行西江书所见，同者石人兄
　　秋江一碧远连空，岸上町畦绿趁风。荷担谁家老翁媪，夕阳影里背微弓。
　　
　　瓜畻豆架满田周，老圃雏儿事不休。白蝶一双飞复返，来虰菜甲绿尖头。
　　
　　新翻畴土气薰甜，短柄锄头老可怜。小憩不知坐何许，夹衣挂在野蒿边。
　　
　　遥遥舟过浪参差，秋水微凉望可知。滩上拾螺蹲少女，衣边白露小腰支。
　　
　　稚女盈盈正龀髫，抟沙作犬膝般高。日斜人去空江静，独向滩头守夜潮。
　　
　　自是居家在梦乡，不同群卉竞芬芳。及今秋暮君才醒，独看枯箕满故塘。［塘中荷梗尽槁，惟睡莲一朵适作花］
　　
　　减兰　高明醉作
　　崩然我醉，万里苍山扶我睡。睡起徘徊，八面涛声动海来。　　人生似此，偶得清欢随可死。死向何方，七尺微棺大地长。
　　
　　不生不死，谁识微生长在此。此是人间，下有重泉上有天。　　飘然一絮，随地可飘随地住。住与谁同，不与天风即海风。
　　
　　庆云洞庆云观外作同者石人兄
　　寻溪过石倦生肩，小坐回廊竹柏间。帘内经声正幽渺，帘前鸟语更清妍。
　　
　　同前庆云洞山行作
　　细草轻花在路沿，巉崖郁木许谁前。我来仰憩山溪畔，隔着藤篷看漏天。
　　
　　同前西江侧待车及夜不至
　　青山凝立似思量，暮色横河正郁苍。小艇不知归与住，徘徊洄漾水中央。
　　
　　山光水色两昏茫，薄有微声在渚旁。事了渔人扶小艇，划开暮色向归航。
　　
　　海啸
　　嗟汝海兮犹苍穹，横以眠兮寰球中。肆渺弥兮谁能踪，中有岛兮浮西东。此即吾人所谓五洲，载于鸿涛兮如游蠛蠓。原谷纷兮地厚渥，蕃我族兮亿兆同。居之乐兮室巍隆，廪之实兮黍麦充。拄我父兮长藤筇，引我子兮言蛩蛩。携以往兮海之侧，海其蓝兮天其碧。信三才兮吾中居，载以覆兮安吾迹。谐相处兮各有端，慎燮理兮在吾力。嗟宙宇兮玄微渊，智如粟兮争迷惑。事唯恭兮犹莫知，浪忽至兮奔如镝。岂下水而上涌，如天崩以下击。楼阁如吹微尘，大块脆而若纸。八万之众扫以空，况吾孑孑之父子。失我亲兮摧我肝，幸而生兮孰若死。踽吾足兮寻其遗，何一步兮三恸止。纷总总兮陈其尸，遍隰畛兮布涘沚。或首断而肢离，或陷洫以罣枝。细拂发以抚额，辨眉目与裳衣。日为旰兮泪为枯，终不得兮我所思。颓以跪兮力已沮，望群尸兮漫涂路。躯虽异兮死则同，此八万兮何莫非吾子父。终而起兮试招魂，目泣血兮齿穿龈。蹇予声兮何悠长，浮以往兮回以翔。企予踵兮海崖旁，使予声兮及要荒。我所招兮我所亲，及予亲兮亦及予群氓。声所向兮无回航，日之堕兮暮苍苍。嗟予声兮终有止，唯此天海兮茫茫无终始。
　　
　　
　　
　　
　　卷二　二零零五年
　　
　　别云溪旧居
　　启我旧日门，其声鸣唧唧；似若守门中，待我无朝夕。荒尘腐断几，败椅扶昏壁；橱中纷古卷，一一列其脊；皆如凝眇目，顾我默以立。抚摩不能置，往复巡厕室；茫然侧颈颡，我亦唯渊寂。回思十八年，依倚无略失。共我酒中欢，识我中夜泣。岂其身外者，彼此不可析。奈何相弃离，只影耽飘泊。吁嗟造化奇，渺乎视人力。徘徊亦有限，暮色到昏黑。携我旧行囊，仍将向天末。启门复锁门，门声不异昔。身后门声消，门前人久立。
　　
　　肖健出送，自三中过肖母许，再往一工区，予不能堪，强止之于云溪桥头
　　今君送我别，行此昔行路，一行一彷徨，步步践故步。向日行此间，醉谑浪无度；今日行此间，峭默无一语。眷眷路中尘，依依路边树，何物不似昔，唯我不得住。光景自催迫，人生本逆旅，乞君勿长送，长送亦何补。君行渐向缓，终焉停而佇；我足缓而行，终焉遽以去。
　　
　　旧日四时诗
　　冉冉东风遍陌郊，小窗幽梦正迢遥。不知春色深何似，屋角清溪涨一篙。
　　
　　小石桥阴置竹床，山风向水助清凉。先生夜半微醺醒，不觉床头到月光。
　　
　　绵绵秋雨细如丝，竹杖芒鞋自可持。一日陂塘行一遍，看荷花落是何时。
　　
　　短褐长髯抚不平，醉哦孤句与谁听。唯有雪花轻似梦，摇摇飘过小窗棂。
　　
　　送石人兄归乡度岁
　　便向天涯亦傥然，一生呵护是家园。当君白发苍苍地，父母犹持襁褓看。
　　按，后偶翻滕伟明先生诗集，中有《阿母》一首：“坠叶敲窗夜已阑，几番叩问得无寒。可怜我已垂垂老，阿母一如襁褓看。”大惊愧之。先生赠予以集，事在去秋。诗思暗合如此邪；抑予读而既忘，迨事境相类，旧句趁之重出，而已盗忘事主，以为作自我心邪？不可知矣。故录存之，未敢瞒先辈之美也。
　　
　　元夜有旧徒电至，已产子矣
　　新荷为貌水为魂，十载前容记尚真。我已凋年双鬓毁，君当拥臂小儿温。犹从合族团圆夜，问此随风荡簸人。他日重逢应更有，知离旧梦几毫分。
　　
　　阅报记事
　　微躯非自来，来于父与母。垂髫渐弱冠，亦复为人父。父母昔教予，为善行无忤。我亦教童孩，行世善为础。寒冬十月风，池塘冰过堵。有车驰驰来，错愕堕池浦。车中十九人，水亟兼门圄。丈夫有夙心，临难岂稍虑。掷躯向冰窟，破窗拳如斧。一一揽诸尸，复还人世住。身还人即散，不知恩有主。酷寒摧骨肉，积病弊肺腑。破家事缓和，债举高门户。力薄夫谁祈，长官居县府。呈状记哀嗷，声如入聋瞽。出人九泉者，独入九泉路。素衣裹枯囊，黑棺穴黄土。拥泣者谁何，父母与子女。不见堕水人，一来浇酒糈。但闻易箦时，犹指儿曹语：我去无他嘱，汝多为善举。
　　
　　蝶恋花　寄肖云溪
　　二月如尘霏细雨，略识微寒，浸浸青衫缕。鬓上东风萦不去，吚喁似与人私语。　　记得云溪春楚楚，便向天涯，不异山中住。日作春词勤寄取，乞君诵与桃花树。
　　
　　街行书所见
　　尘中奔逸抑蹒跚，便有芳春谁复看。二月林园幽一角，木棉花暖雨深寒。
　　
　　西江观渔者
　　小艓划划过屿头，其长五米抑及六。褐衣初浣挂舷边，天线立舱持以竹。舱中褥铺想宛然，生涯长以船为屋。渔翁船尾摇两桨，老妻船头屈腰足；万丈丝结百丈网，手颁入水随直曲。回船收取水淋漓，数尾纤鳞争跃扑。不知持向市头摊，一鱼能抵数颗粟。向午来泊小矶凹，垒石为灶折枯木。此回彼复语稀稀，小鲜糙米香簌簌。去去江上横烟波，岸头余烟犹断续。
　　
　　记与卢智晖共往西塘饮如镜家酿［4.13］
　　崎岖摇兀过千峰，车向平原暮正浓。长路白如浮海表，远灯青欲补星空。试斟美酿盃先醉，欲起清眠梦不从。斯景斯情眉睫外，故人故国渺茫中。
　　
　　浣溪沙
　　三月喧尘自满街，幽居孤影与身谐，东风无限过楼台。　　醉抚深心凉似石，闲寻旧梦散如灰。不知春为阿谁来。
　　
　　蝶恋花
　　岸草青青花栩栩，鸭占清波，流漾时回住。陌上东风呼可语，游人游过斜桥去。　　向暮池塘生细雨，特地深寒，谁复来凝竚。泪线年年垂万缕，垂杨自是伤心树。
　　
　　蝶恋花
　　七尺皮囊千脸谱，长是身心，彼此商量处。万结千丝朝复暮，伊谁侧看茫无语。　　掬起尘埃抟我汝，吹散尘埃，渺渺迷津渡。偶客人间原不苦，苦于从此无归路。
　　
　　目渐酕醄心渐老，日嚼枯花，争得心重少。少日初心犹可找，只消筑个时光道。　　后事前尘都了了，行过成都，指着君平笑。笑未成形声未到，丘山荡作霜余草。
　　
　　病中惊雨起作
　　枕头残卷拄床龟，病卧犹持竹节杯。梦似奇虹辉夜立，雨驱瀚海泼天飞。起看世界沉都没，随抚灵台有亦微。他处犹存他客否，茫茫如我坐摧颓。
　　
　　衾中起卧两惶惶，奈汝羁怀不可降。收作梦魂才一点，散于夜色复千方。遥思矮屋空山里，旧有斜窗断烛光。今夜此光驰万里，迢迢来照鬓髯长。
　　
　　闻小泉纯一郎作樱花之集，为赋《樱花歌》
　　樱花开，樱花开，花开云锦遍山隈。丛丛密密堆红白，琅玕为树玉为胎。看花去，看花去，三月樱花下如雨。［注一］随开随堕堕仍开，使人惆怅无朝暮。向年樱花开长江，花凋赴水水流长。东海沧波岂不远，潮声相送到扶桑。［注二］从此扶桑香透骨，年年苦待樱花节。微风微雨拂缃裙，看花人共花摇拽。绕花三匝抚花身，诗人负手生长吟：飘香朝日山樱色，即是敷岛大和心。［注三］佳人娟娟舞落瓣，玉唇开合歌婉转，看花须早花易凋，毋使人花两哀怨［注四］。壮士花间擎大杯，闻歌醉枕美人怀。枝上飏飏飘不已，怒髯柔蕊互盈腮。移时细拂衫上蕊，快拔长刀暴而起。寒光四射如电奔，万树烟花怖以死。招朋结阵号山樱，呼啸而往何狰狞。［注五］往往所过十万里，何家不破城不倾。壮士杀人恒沙量，刀锋长炽如烙烫；锋边血喷溅尘泥，朵朵皆作樱花样。睹此能不心怅然，以指蘸血书遗言：我死天皇死异国，樱花开满我家园［注六］。樱花开，樱花开，六十余年旧池台。朝日盈盈禽啭啭，有人又赏樱花堆。掬花向水流袅袅，召彼亡魂祈复祷；拈花置案拼舆图，象此东海钓鱼岛。樱花开，樱花开，一千余年异域栽，飘泊依人亦何好，精神变尽异形骸。樱花樱花，汝胡为乎不归来。
　　注一：樱花开、看花去，日本名曲《樱花》之词。
　　注二：樱花原产长江流域，吾国栽植，已阅岁两千馀。至流入日本而为其国花，则近千年事也。
　　注三：日本古人本居宣长和歌：“欲问何为敷岛的大和心，朝日飘香山樱花。”小泉数数引此，曰：“我认为应该以‘朝日中飘香的山樱花’的态度来对待国家政治。”
　　注四：日本歌曲，深含哀怨，《樱花》即一例也。
　　注五：一九四四年，日本置“神风特攻队”，战于太平洋。所部小队凡四，曰：敷岛、大和、朝日、山樱，皆取名于本居宣长。小泉至慕神风，尝曰：“一旦出现不顺的事，就对自己说：‘试试(自己)有特攻队队员的那种心情’。” 然此非实写也。
　　注六：特攻队员所作遗言，有涉樱花者。小泉自纪念馆睹之，立泣不能止。
　　
　　病中作
　　肩高于顶偻生背，漫怪支离貌可憎。此世浮光争掠影，得成形状已难能。［末二句梦中所得］
　　
　　肇庆鼎湖山外街头小食摊随书，同者石人兄
　　老榕当街四十围，气根青褐辫辫垂。横干斜枝能荫覆，树底轻车手一推。汤蒸气沸嗞有响，小品十数纷积堆。小女十五眼如雀，老妪五十发半灰。此倡彼承如心手，时以目接非言为。车侧陋案陈四五，案头一一排盐梅。吾侪对坐得小憩，科头袒腹汗濡眉。小女眉动似微诧，旋复目笑如迎归。大粽坐作金字塔，其外绿叶生光辉。豆腐四角形似卓，糯不自立流而隳。入口酥然岂待嚼，青菜细嚼脆难追。住箸抚膺咋余舌，似有过颈清风微。举目榕叶摇未止，有鸟时立时鸣飞。
　　
　　鼎湖山行
　　已无可赏景，唯存赏景人。如蚁拥巢穴，如鱼生介鳞。山水自清淑，人气浊无伦。披昌向丘壑，蝗过谁能存。伐木唯一斧，种木嗟公孙。孰谓莸之毒，十年不败薰。
　　
　　六月三夜往浙江，车中不寐，望山隙村灯随书
　　长车铁铸游奇龙，峻谷渊江平以通。疲囊尘褐藏其腹，我生奔走无时穷。夜半群动息如哑，唯存轮脚声訇隆；同车呼吸成齁呓，知梦更向何西东。先生披衣块然立，窗前夜黑盘双瞳。山形水界不可得，天覆地载言都空。此是鸿濛尚未辟，抑万物已毁复消溶于鸿濛？恍兮惚兮隐如动，似又有物孕其踪。渐来渐显态可识，遥灯四五聚如虫。想象溪头山腋腹，屋墙数堵邻杉松。居人何姓何所业，操何言语何貌容，此时不息挑灯坐，复何思想何忧忡？嗟汝有心我不识，我心有问汝亦聋。同住斯世共生死，终焉南北无相逢。唯自惊车眼一瞥，见汝飘没于大黑无垠中。
　　
　　六月四日车中书所见
　　豆架瓜塍曲复连，林中散漫出炊烟。老牛携子斜坡上，亦趁朝阳草露鲜。
　　
　　作上章竟，忆旧所见屋
　　一挂霉帘钉败门，断窗鸦轧过风频。如斯老丑君休笑，护得含饥待饱人。
　　
　　六月五义乌晨醒作，赠金鉴才老师并贝立新、楼小农、石君一、临水照花诸友
　　饥乌振疲翅，觅食四周翔。朝为北林逐，暮堕南枝旁。枝间有奇鸟，闻我鸣哀肠；出视惊同族，毛羽黑生光。殷勤扶我起，拂我翎边霜。众口衔秋草，为我置巢堂。愿君无远索，从此栖吾乡。饮啄差满腹，作息得相将。吁嗟此古地，向昔名乌伤；古乌伤泣血，今乌义何长。再拜不能谢，堂前罗酒浆。欢会自今日，来日未渠央。
　　
　　同前问金老师病
　　手中古人笔，腹中古人肠，此翁真长者，坐我春风旁。左握翁之袖，右握翁之觞，维翁病不饮，使我神微伤。醉出翁之室，醒趋翁之堂，趋堂别翁去，仁者寿而康。
　　
　　凤凰
　　我来沱江边，逢人呼翠翠。此声无人应，堕向东流水。
　　
　　沈从文墓前作
　　五采生奇石，为榜先生灵。灵前沱江水，终古何青青。
　　
　　凤凰县南门渡口醉遇麓山寺僧，手挈数码相机，且作跨马盔甲照。略与之言，未及细细，戏书其事。
　　黄卷青灯幽自好，大马长刀态亦横。佛家自有金刚怒，请看少林十三僧。
　　
　　凤凰虹桥风雨楼观龙舟赛，同者石人山
　　苍山依旧竚河旁，水面龙舟桨数行。九十年前人队里，为谁惆怅沈家郎。
　　
　　傩鼓江头喧日夜，少年江上去乡关。归来老泣谁能揩，此泪长长六十年。［沈从文十五去国，八十归乡，甫入傩堂，闻声即泣］
　　
　　同前凤凰端午竹枝词
　　吊脚楼头望眼痴，长潭岗水绿如瓷。龙舟未及回龙阁，满市争传放鸭儿。［沱江上游，有长潭岗水库，江水盖出其底。龙船之赛，终点名曰回龙阁。每赛成，公家放鸭水中，任人攫取。此古俗邪，抑仿《边城》而新造也，则不可知矣。是日以事，独未放，憾声满处。］
　　
　　凤凰沱江侧夜宵摊上观众客放河灯，醉爪随书于《边城》卷尾［2005.6.9］
　　夜色凉于水，水面浮群星。摇摇似有托，炫炫难为名。此是谁家愿，许放天河滨；灏流遥以下，过此沱江平。我坐江之侧，杯酒正盈盈。向我能摇曳，辞我亦回萦。或为轻舟载，或幻莲花形。探手试一摘，为我桌头灯。持灯亦何用，照我徒幽清。放手使之去，江水何青青。青青接天宇，元气横窈冥。嗟我尘中子，安得与偕行。
　　
　　凤凰天龙峡
　　五溪古地灵所锺，天为郁勃生群峰。果雄殖孳栖崖穴，不知地下潜奇龙。斯龙之蛰自元古，闭息息视如藏墓，一朝眠醒试欠伸，大块坼裂岩浆怒。浆流五采光喷空，夭矫鳞爪蟠其中；巨尾横击惊霹雳，而后倐然振去空苍穹。唯馀巨峡辟山骨，如龙之形肆盘折；龙涎汩汩涌以来，溜崖泻瀑走不绝。我闻急裹五日粮，芒鞋竹杖奔其旁。峡风吹袖如相拽，六月顿作冰川凉。下瞰冥冥无底壑，毛胡眼鼻危欲落；颤循栈道扶岩行，时下淋泉湿背膊。谷底上视一线天，恍疑身入地轴间；大潭浅深不可问，森森异气腾潭边。两壁苍溜眼欲滑，壁上奇花开蝴蝶，虎耳茸茸怀异能，惜无仙人不堪摘。我立此地神拘虚，寸草寸土敢伤渠，历劫恒沙亦一瞬，彼龙将返兮归其居。［果雄，苗民自呼如此。虎耳可入药，蝴蝶花则极罕觌者］
　　
　　古别离赠石人兄
　　流寓复流寓，托足更遐方。伊人持素手，为治客中囊。一语不及别，不及心仓皇；不及别后忆，往往摧中肠；但指靴与帽，相弃抑相将——如此与君别，我心何忧伤。［一解］尘鞅不可脱，彼此迫稻粱。茫茫大块间，日夕相登望。结交岁五熟，聚不四月长。初能营一窟，旋复两分张。况我中年后，子亦春难常——如此与君别，我心何忧伤。［二解］偕老之约，将焉以藏。藏之于袖，维风斯狂。藏之于衿，弊于严霜。藏之于耳，耳有聋伤。藏之于目，目亦眚盲。百计不得，藏于心房——执子之手，我心忧伤。［三解］
　　
　　六月二十八夜醉作金鉴才老师画山水歌
　　素宣洁若吴女霜，婷婷倚壁垂虚堂。我来举目觑未及，已觉满室生青光。纸上之山静而黑，有如虎蹲欲搏势贲张。谛观山意深无底，一层望过一层苍；谁叱夸娥驰神力，万峰叠向一峰藏。峰脚四五欹枝树，枝间隐隐窥颓墙；嗟尔隐者意不足，隐身之外更欲隐茅房。茅房之侧纸之角，三寸留白为沧浪。纸外五湖波浩淼，长飙日夜吹清凉。画师之笔吾莫测，画师之魂吾能尝：似觉五岳三江伏纸背，精神透纸喷奇芒。仰观俯想如木立，欲乞中宵画前息。凌明扣户呼朝餐，榻上茫茫馀一席。但见画中云烟横絪缊，有人芒杖行水侧；回首轩眉似相颔，转过斜坡形已失。屐声渺渺回空堂，堂外江山何寂历。
　　
　　义乌
　　少年惆怅望江南，娅姹歌中万顷莲。今日江南真住定，此身衰飒已中年。
　　
　　老贝校中有池，其名兰圃，多植睡莲。七月七日作
　　兰圃居市廛，其大略如几。掘池贮沧波，池上树亭子。中列百本兰，使我神如洗。亭外夫何物，光芒得眼喜；田田碧可餐，红白纷点缀。此是花中憨，水面长酣寐。晨鸟与暮蝉，百舌呼不起。或睡如婴孩，襁褓密护闭；或睡有佳梦，小笑略露齿；或睡能展舒，摊袒无余地。先生行其旁，摇首亦无计。且喜徐来风，吹我亦吹彼；况有鱼相迓，跃水投一匕。既待先生归，莲始有动意；向时披张瓣，一一收归己。公谓我长睡，我实醒无比；日暮万物歇，我今真睡矣。笑煞我与公，果谁在梦里。［睡莲日则开，暮则合，如人之欲睡，此正得名之由也］
　　
　　睡莲
　　日暮濛濛雨并风，清寒到水愈无穷。睡莲长卧荷花立，一样深愁态不同。
　　
　　漠漠长潭接野平，裳衣拂水两青青。玉人长卧沧波上，味着秋风过一生。
　　
　　席间有菜，其名“鸭肉鱼翅羹，”食之甚美，戏为书此
　　有鸭凫凫游水里，有鱼唼喋在水底。头尾摇摇何悠哉，不图忽入鸭之嘴。鱼躯反侧鳞纷纭，鸭翅拍拍意自喜。孰谓舟中更有人，凝神久待眼如匕。快手捉鸭急取鱼，一击二豪何容易。归来置鼎烹奇汤，剔鸭之肉断鱼翅。邀招戚族聚友朋，眼中涎溜泻满地。主人起立道其详，贶以嘉名古莫比：捕食者与被食者，交臂同来归一齿。宾众闻言欢持匙，各出其齿长如指。此时欢者犹寻常，至欢者谁墓中蛆与蚁：子快食子食肥子膏，我亦急磨我齿以恭待乎子至。
　　
　　杂诗
　　中夜醉吹箫，有声无调曲。此是自家心，本不要人读。
　　
　　潲可食。嘘堂睹《一个老人饿死的全过程》系列照片，作《潲可食》。予览其诗图，忆昨日颠作，午食三十元，晚食二十元，以异乡味不得口，屡易菜故也，复夜宵浪饮。是予一日之食，将抵老人百日之命。予固犹穷措大也。人生悬隔，有如是者。中心惶怍，聊赋三解
　　潲可食，其液汁汁。食于已残之宴，食于土茅之室。［一解］潲可食，其味汁汁。匪惟剩黍之可嗜，中或残存夫鱼翅。［二解］潲可食。食于人前，食于人后，食于我侧。我矫首以过，曾目之不一瞥。潲可食，其甘汁汁。［三解］
　　
　　醉作犹记
　　犹记当时白板书，此身久已污泥涂。长夜杯醪扶到枕，唯馀梦境尚清虚。
　　
　　东朱丹溪作。同游者陈肖华及老贝兄弟
　　丹溪之水初不见，两山交掩如门扇。但闻溪响声潺湲，清寒簌簌吹人面。小径随行转松阴，转过松阴溪忽现。磐陀巨石横山凹，石间曲折驰一线。其上峻壁扶苍穹，古藓荒藤蟠虬龙。虬龙下饮溪中水，倒口一吸成潭泷。我坐潭顶危崖上，下视喧豗奔万丈。二三子更执杯盅，挥杯泻水添奇浪。闻昔此水之曲有畸人，日饮此水神絪缊，和水作药起生死，汲水为酿醺乾坤。古人振衣不可复，幸余佳醪犹我足，随行随饮更前攀，前路苍岚如雨扑。［元名医朱丹溪即此乡人也。又此乡善作酒，其名白字浆，是日所携饮，即乡中土店所作也。］
　　
　　同前上行得一废村
　　入山深十里，小隙有平坞。左右数十丈，逼仄成村聚。昔年喧可想，迨今废荆楚。诸室空空如，茄果犹满圃。细觅得苍松，鳞爪斑如土。松下扶老媪，态与松同古。此间可住无，断屋堪葺补。我有一枝藤，差与媪共拄。［村已废，老妪盖留守者也。老贝欲赁其空屋，以为暇日小住］
　　
　　秋日共老贝兄弟及肖华饮于山中
　　隔林隐约水潺湲，短屋斜蹊断可攀。小倚苍崖人已醉，一汪红叶在秋山。
　　
　　十里陂陀百亩松，水边秋叶到窗红。此间一屋真堪筑，梦在横桥野菊东。［原作靠在桥西野菊东，老贝嫌其太实］
　　
　　短翅雏鸡停石下，长毛小犬卧篱间。山中百物随秋静，只有微风在竹尖。
　　
　　揭石倦寻龟背螯，溪头坐看碧天高。篁梢久备欣欣意，只待微风小动摇。
　　
　　伤酒至胃出血，夜中强为诸友讲诗，课既毕，疾乃大作。幸小农在侧，老贝复抢送医院，急救之间，丁国强兄亦自金华驰返，俾相料理，事乃稍定。中宵不寐，移吊针之架以就空窗之侧，左书以赠老贝并诸友
　　得酒雄如帝，一倒如兵溃。厚味腐肝肠，烈焰灼枯胃。家山万里馀，随身唯一被。不有众友怀，此命真可畏。扶我来卢堂，抚我肩与背：子姑安以养，诸事悉已备。平生惧受恩，欲报无其会。吁嗟中夜起，捉笔神欲毁。
　　
　　同前观窗外义乌夜景作，寄云溪肖、卢诸友
　　满城灯火聚蜂衙，眼底茫茫十万家。不为稻梁宁至此，浑除酒病外无他。山中雨冷孤猿坐，松下庐空断藓花。欲乞故人勤拂拭，不能归去想仍佳［一作犹差］。
　　
　　病稍定，独出医院废地，见麦豌豆晚花犹表
　　羁床为病囚，偶入荒畴步。丛草何薿薿，向人能仰俯；寒露欲为霜，其态渐撑拄。蓬蒿及膝髀，苍耳沾靴袴。时见麦豌豆，短蔓缘蒿附；半寸纷垂荚，病叶劳虫蛀；倘亦圃中种，遁为野田黍？拭眼惊欲咋，晚出花四五；嫩若鸡子黄，摇曳何楚楚；微馨不能长，差可自包护；细瓣触我肤，柔若相摸抚。此中有生意，使我神一举，仰首见西风，长吹无旦暮。
　　
　　玉女飞天歌为神舟六号赋
　　巍巍西北昆仑冈，其下郁郁盘敦煌。王母夷羿环以卫，中有玉女深潜藏。［注一］虹霓为带，明月为珰，既蛾眉而螓首，矧巧笑以含芳。烛龙翕息幽窟闭，千年孤蛰愁肝肠。刑天干戚奔飙飓，夸娥只手摩青苍。石扇崩齑，嵚崎裂灭，始翩翩以出，流盼睞兮耀天地之光。垂云以舞翻罗裳，左环右珮声清扬。兆民仰首黄其庞，奔走传诉纷仓皇，其悲其喜涕浪浪。下视三山五岳何雄长，二水携走弟兄行，如无人境破冥荒。维河山兮信美，忍遽去兮相羊。行迟迟以四察，目摩抚兮旧疆。旋吾扬兮北济，及长城之未圮。蜿蜒硉矹驰峰峦，肆一往兮无涯际。闻其端兮宅黄唐之土茨，恭以叩兮旄羽雉。馈我以指南之车，河洛之图，及乎阴阳之契，使我神兮渊如粹。忽吾抵兮西陲，戈壁索漠兮绿洲岿，梯天绝顶接神威，古雪下映湖波洄。缅吾土兮何广袤而奇崛，聚于阗兮融吐蕃与畏兀。劳我马乳兮哈达，使我肠兮内热。蹇吾返兮中州，大城桓桓兮俯陵丘。中有客兮肃垂拱而坐，匪汉唐之则兮更谁俦。扇扇象耳兮玩狻猊，呈众伎兮列百酋。饮我以醴，申我以谟，止戈为武兮文化为休，赠我彤管与吴钩。嗟恍惚兮猝焉灭，诧遏云兮矗碑碣。［注二］觑版筑兮以人之骨，上有书兮书人之血：百十年来我邦隳，黔黎灰扬土炙割。烈士以身补天周，其魂不朽祀不绝。事虽逝兮悲犹馀，澜既挽兮抚中区，交痛慰兮互乘除，抚不足兮予乃至于东海之隅。觏一叶之孤舟，泊大陆之腹腴，如人母之乳子，若鸡母之护雏，呼吸相须，唇齿相扶。胡为乎忘艰难之共湿沫，弃血脉之所流濡，乃矻矻而欲他逋。不见咫尺倭奴国，蚩尤大庙耸天极，有人狞跪乞凶灵，鞘中长刃跳欲立？起来怪目视东溟，溟中火啸腾森黑。［注三］舒予袖兮播蕙兰之风，陵波步兮祈沛雨以为功；功不至兮亦岂予忡，抟扶摇兮予以逍遥于巍穹。瞻宙宇兮鸿濛，置寰球兮何蔚葱。周巡览兮发吾衷，孰不家国兮踡其中。洒予涕兮其或将为甘露，迨永古兮安以同。
　　注一：敦煌莫高窟壁画多飞天图。
　　注二：人民英雄纪念碑也。
　　注三：十月十七神六归航，而小泉特于是日参拜靖国神社。台湾苟去吾华，必为美日所制。日人旧尝据此，今尤视为能源之喉扼，彼意中若何，正不待问也。
　　
　　酒病稍愈，离院向山，往瑞峰寺涂中
　　倚壁沉思意自微，忽闻流石响玻璃。回头瞥见灰松鼠，正附苍崖尾一披。
　　
　　左抚奇松右枕流，层崖侧畔矗长秋。凝神一刹心千古，过岭緺云尾尚留。
　　
　　点缀红黄秋已齐，横岚一抹掩斜溪。山禽自惜天然嗓，逢着尘人不肯啼。
　　
　　润泥如掌趁芒鞋，雨里兹游信快哉。游客游氛都扫尽，万山空待一人来。
　　
　　岚影时开合，依稀径可寻。林间初过雨，蛩响润如春。［亦作：岚光乍开合，依稀径可认。林间雨初过，顿觉蛩声润。］
　　
　　独宿瑞峰寺
　　山寺已无钟，四壁空如荡。且灭床头灯，好听秋虫响。
　　
　　古寂漫空山，蛩螀堕渺莽。偶尔鸣一声，似作秋心痒。
　　
　　远听犬声吠，启门弥天雾。微风洒然来，竹露下如雨。
　　
　　瑞峰寺夜重翻六祖坛经
　　霏雨收残形，暮色覆僧屋。闭关持小凳，一钵面如粥。万籁如定禅，独取古卷读。恍然见我祖，长眉立隩曲。杖头莲花生，缓缓开盈幅。光芒淡如魂，弥漫若可掬。我亦稍观书，如择菜边肉，根本昧以弃，糟泊乃满腹。我祖无之无，精微透芒芴。沉嗟不能止，窗曦渐向旭。抛卷临高崖，万物自具足。
　　
　　瑞峰寺天音池荷死而萍兴
　　秋风视物直如无，朝过黄花暮荻蒲。唯到此间吹不下，满池萍绿衬荷枯。
　　
　　西湖书景
　　荷花色色照天红，塔影山形掩映中。杨柳不贪光景异，自伸长袖捉斜风。
　　
　　淡日微光偶透云，半湖微暖半湖阴。谁家艇子拖馀浪，画出阴阳两界痕。
　　
　　拍岸涛波作队排，乌云回合不能开。青山久被烟岚了，静立湖边待雨来。
　　
　　时时风过润堪尝，浪起人空势已张。平湖对岸山之背，似有乌云曳雨翔。
　　
　　西湖
　　空濛烟雨小船孤，野老时来挈一壶。万叠楼台千队客，久将人气溷西湖。
　　
　　鹧鸪天　醉坐兰圃独歌少年所闻曲
　　十丈清池绕栅栏，睡莲开合自安然。粼粼波影推秋水，拂拂风姿过短衫。　　花十八，月初三，少年歌酒正清欢。而今抱膝空廊坐，醉唱馀词到夜阑。
　　
　　蟹面
　　蟹面虾须并鼠肝，头颅只自戴愚顽。初心顾我终全负，他日由人说大难。岂惜扶摇千里远，来求斥鷃一枝安。故人且吝如霜笔，莫报山中菊已酣。
　　
　　游浦江仙华山至大钟峰，栈道险若无托，下视深崖无底，予惧不敢登。前行里许，心犹颤战。盖予自幼年，每俯高危，颅中辄似有人语曰：跳下去会怎样，跳下去会怎样。语极怂恿。予深识乎死亡之诱，其力绝大，故若楼头崖角，予皆跃跃欲临，然皆不敢独伫，尤不敢盘桓，但亟观亟退而已。畏死惜命，惧其万一也。峰侧适有二女，俯壑怡然，语笑如雀。予问曰：不怕么。彼等夷然不屑，曰：这不有栏杆么？予为挢舌不下。甚矣哉，英雄之雌者也。十一月二十
　　钟峰兀笋立，顶上孤亭拄。栈道危能连，曲折如藤附。我来足自缩，呼吸窒欲堵。前视无片云，苍冥横万古；下视无底壑，森然不可睹。似有小人声，温存贴耳语：荡荡自由天，胡不一跃去？跃去果如何，不试孰能预？我岂畏峰高，畏此语楚楚。使我神恍惚，彼意果何许？自我呱坠时，彼已同我住，虚若罔两影，潜蛰我灵府。我行彼亦行，我处彼亦处，我眠彼同眠，我醒彼不寤。偶开烛龙眼，一瞥我肺腑，光如闪电奔，使我惊而怖；亦若佳人盼，使我迷如蛊。微语诚瞑寱，震我过雷鼓；复似苍茫钟，余音颤无度。神定乃谛观，彼固眠如故。日夕自怵惕，孰敢相撄侮；殆彼真醒时，即我永眠处。欠伸理鬓容，探足试轻步，蜕我枯骸往，曾不一回顾。渐行渐浮空，飏飏生黑羽。二目出幽光，四觅将孕妇；逐此将生人，更为生之主。飏飏复嘤嘤，呼彼群相聚；譬若惊蝗来，蔽空尽其侣。日月周天行，光芒弥宙宇；孰能识其真，生者尽盲瞽。
　　
　　百草园鲁迅故居也，壁间镌《从百草园到三味书屋》手稿。园中复多著散石，选刻文中桑椹诸语，置诸桑椹树下。其景愈在目，其语愈在耳，则愈形其人之不再。予自义乌来游，雨中独立，弥心所漫，只此四句
　　我携满天秋，来与先生对。古今都不存，唯有虚无在。
　　
　　浣溪沙
　　江上奇峰信可攀，白衣苍狗自飞翻，振衣千仞意茫然。　　沧海曾经无外水，寰球纵捏不成圆。斜阳淡向古今漫。
　　
　　浣溪沙　又荒饮至胃出血，观床头点滴，下下相随，若时钟之嗒嗒无尽者。衾中书此，亦聊遣其无聊耳
　　酒病陪人袅药烟，西风尘鬓隔窗妍，似来如往梦回旋。　　濯足无非东去水，举头犹是古来天。竟无哀乐过中年。
　　
　　楼小农故家外独寻
　　维农稻已获，路侧晒秋谷。畴中丛枯株，泥蛙自蹲扑。积杆焚作肥，馀烟正断续。茸茸泥隙草，已作明年绿。
　　
　　塘陂不名树，逢秋疏枝叶。有风推轮波，过塘如拭抹。谁家姑与嫂，两坐砧石滑。短衫泛青水，棰击声拙拙。时或交私语，耳鬓俯相接。吚喁不可闻，脆笑忽一发。小鱼不畏人，水面聚唼喋。
　　
　　莲花开已穷，莲子摘已去。从此闲身躯，来听残秋雨。［田中之荷，唯存败叶。］
　　
　　游石鼓寮，出小鉴湖，饮于湖前小亭，出纸随书
　　崖阴路自仄，身侧垂簾雨。空山寂天籁，佛卧如天古。闻我孤跫音，似欲起相语。崖腹生奇穴，其高顶可抚。曲折穷幽邃，偶破出牖户；天光上以临，危景下可俯。沉潭凝远碧，修篁摇细羽。行行渐出穴，秘室忽相遇。崖隙砌三壁，石灶遗残堵。恍惚有微烟，冉自灶中吐。不识吹火人，仙已向何处。久立神萧迢，崖下苍茫雾。［中有石室，向古已在，不识何人尝居者］
　　
　　其左矗石钟，其右盘石鼓。想见古时音，渺渺回朝暮。湖水弱如婴，三面危崖护。绕湖静修篁，红枫杂三五。微风时过湖，澹荡如相抚。我立小亭旁，孤杯浸寒雨。薄醉生清欢，此真荒幽处。嗟我本幽人，颇思逢幽女。古室宛然存，蹇裳差可住。徙倚安能穷，天光不我驻。携囊独前迈，一步一回顾。唯有泉声随，怅如相送语。
　　
　　具沤、军持、碰壁会于浙江乌伤，及将寝，以军持善鼾，共逐之别室。越二日，碰壁午饮，醉忆胡僧尤鼾之尤善者，乃恭集杜公怀太白之句，以识思想之诚焉。惜向年咏其鼾之作久佚矣。
　　胡也时无敌，飘然睡不群。［非不欲群居，乃以鼾好，人不敢群之也］鼻落惊风雨，鼾成泣鬼神。渭北春残树，江东日堕云。［时胡僧居京，碰壁在吴越］何时一樽酒，重与细相闻。
　　
　　花城共熊哥清角饮，予为烂醉，略不记省。翌日饭间清角兄为语其状，因索笔戏赋以赠，兼记保安妙语
　　重来花市旧卢郎，大酒高杯置一廊。我亦何方可相谢，醉躯百尺与君扛。
　　
　　熊哥、清角饮碰壁于广州，碰壁醉，若土山之倾，清角呼保安共抬之。保安曰：喝了多少，醉成这样？清角昂然曰：三人两瓶。保安诧曰：才这点儿。翌日碰壁醒，清角与言此，共嗟其为妙人。
　　
　　清角大汉也，其重八十余公斤，碰壁仅及其半，前言醉若土山之倾，盖牛皮耳，实言之，殆近于落叶之坠。当抬之时，保安附清角耳私语曰：幸亏倒的不是你。此语甚妙，其人则呆，若恐碰壁闻之者，天下乌有醉鬼而能解人言哉。
　　
　　又席间语及三人各有所溺，熊哥曰，此须立约以戒，乃出首句。清角兄命予续之。据清角言，予操笔相承，掷笔即倒，故亦不复记忆。后得其稿，更易数字
　　棋烟都限况清杯，此约三家守莫乖。记著幼安牢愤语：物无美恶过为灾。
　　
　　饮中作蜈支洲岛日观岩
　　撮尔之洲蜈支岛，指弹可去不可找。奇兀竟有日观岩，如天下俯人寰渺。先生振衣生长风，波涛四面围相攻。磐磐古石截嵩华，冲波弱若蜷瓢虫。上视白云摇拽掠我发，前视海天之界手可抹。其间隐约蟠苍龙，长胡怒角向我立。似欲载我汗漫游，六合九垓靡不及。小笑谢龙揖我手，此境吾心岿早有，但思归去觅茅茨，茨中石案陈杯酒。
　　
　　
　　
　　卷三　二零零六年
　　
　　归云溪青山坡旧居理故物
　　青山坡色绿如濡，惆怅青山向昔居。廿载空肠转芒角，一身奇骨蔽蜗庐。胡为远引尘昏莽，可笑重来气折沮。明日孤囊携断梦，为谁回首一踟蹰。
　　
　　与肖健诸友并小儿辈摘野藠，归更共智晖择之。醉笔不知何语。
　　春气趁时动，野藠香微扬。荡漾满山谷，万物得之昌。摇摇亦共至，十八少年郎。摘此山野色，付以白堕觞。搁杯能几日，儿女忽成行。我况万里归，颜色横秋霜。唯有藠头绿，不减故时妆。置囊急来就，稚子呼相将。返颈捉其臂，头额及胸膛。熙熙尚能识，抚我鬓髯苍。谁复顾藠色，自向春风长。来年各白发，相期屋一厢，小靠云溪岭，前对野荷塘。暮冬出数椅，略仰依颓墙。眼角眵有物，颅顶亮有阳。百品孰能饲，相视豁牙床。唯存孤舌在，共说藠头香。
　　
　　义乌春雪，夜半出饮，宿于馆舍，次日更携酒浪游
　　索索细响满庭宇，明珠溅地跳复颠。孰谓江南亦有雪，诧继以喜神簸迁。夜阑户闭不得出，踰墙捷足争猱先。佳酿入腹携微火，细雪击面扬轻鞭。行吟似此安能返，醉向逆旅借一眠。凌明耳醒万籁息，懊恨交作趋窗沿。揭簾幸见形犹在，空中浮游何翩翩。赴地宛如童结队，相随次第无差偏；亦若群童共嬉戏，此追彼逐穷回旋。我疑天中春初至，玉女戴胜拂冰弦；嫩笑徽音留不住，盈盈袅袅漫满天。又疑天中春已去，玉女抚枝眸如烟；千树万树梨花谢，茫茫万里下人间。人间得雪谁不乐，街头寸尺摩臀肩。以掌捉雪呼且跃，友朋亲族扶联绵。我心之乐不异彼，试欲与语趋人前。言既不通神竦畏，视我梼杌亦无盐？感同愈形人相隔，嗟汝雪作胡为焉。茫然退更恃杯酒，夜梦应向云溪巅。万山皑皑荒太古，颓然一屋依穷岩。旧日相携孤鸟在，含翎缩喙立空檐。
　　
　　苏堤见桃
　　西湖古水净无尘，照影颓唐四十身。欲傍桃花心自缩，春光从此属他人。
　　
　　双桥望雷峰夕照
　　万木丛中矗一方，桥边波影泛微黄。人间旧塔成新塔，天上朝阳即夕阳。
　　
　　共肖华并老贝诸兄弟夫妇山中掘兰
　　江南三月时初长，梦中绰约春风香。起来怊怅知兰作，千里万里山中藏。徒费心思眼不得，庭间日夕成彷徨。故人惜我神怳惝，为我裏食驱轮缰。杨枝新态柔如水，桃花春意如波长，两般浪掷荒江里，随流而往无回航。天不惜春有如此，我欲惜春艰其方，唯判斯心分万片，一片一瓣随相将。行行路仄车首仰，如盘蜗壳缠山冈。丛林密薮差入指，屈身探足残衣裳。十里崎岖懦双膝，藉苔坐石无怨望：自古佳人在幽谷，市门倚笑徒轻狂。过树松鼯尾拂额，藏身雉尾时翘昂。忽有山溪何处水，静中入耳声清凉。斫木沿藤循以去，崖头洒落茎披张。茎中一二花舒眼，如幼女怯窥屏廊。丝锦作囊囊汝去，斋头几角陈盆缸。众皆喜汝得佳所，从此日夕扬奇芳。草木本心岂人媚，我知汝去神幽伤：譬我年年与春隔，譬我飘泊辞家乡。
　　
　　三月十九夜醉中电肖，问所寄酒达未，肖云正与诸友试此酒，皆已醺然矣。
　　始我欲寄君，浩浩江南雪。期当酒至时，正值泥炉热。［一解］次我欲寄君，江南桃始红。君言行山侧，正坐桃花东；悄然出杯盏，忆我旧游踪。［二解］［寻溪问路事也，后皆有诗纪之］今我更相问，问此涂中觞。君言觞适至，恰恰入中肠；诸友聚一一，正作烂漫狂。［三解］寄此他乡酒，并此故乡心。知君留馀座，为我置一樽。［四解］［予零三年别智晖诗云：知君异日耽孤酌，犹为故人置一樽。是后诸友欢聚，辄常满酌以留焉。］
　　
　　浣溪沙　游仙居山，过十二折溪，共皓然、红笺二兄坐饮仙人居茶庄，庄时已废矣
　　顶上苍崖太古初，仙人仙去有遗居，木梁跨涧接青芜。　　十二折溪山共变，二三子醉石堪扶，瀑声听久静如无。
　　
　　西湖柳枝词
　　薰风淡日暮春初，随地垂垂四五株。软水柔山酥透骨，柳花飞不出西湖。
　　按，碰壁斋故土匪人也。一日，坐西湖春水之侧，食杭州精细之糕，偷睨乎江南女儿之态，肌消骨化，废箸叹曰：似此安能不亡国哉。
　　
　　同前夜饮于湖中居外小溪水畔，同者石人
　　小瀑微声正及腰，月光浮晕漫长霄。临流一盏清幽绝，想见明朝大海潮。
　　
　　五月十二日饮茶于雁荡合掌峰下随书
　　卢郞久作山水客，梦逐山水南复北。前宵薄醉卧西湖，推枕身在雁宕侧。雁宕容色古无方，奇雄险秀纷堆积。垂虹下饮碧湫寒，合掌上与苍天逼。三步一石石异形，五步一水水异色；峰峰怪变炫巧淫，一步一回态已易。颇疑太古有好事之顽仙，手持大帚如鹏翼，尽扫浙中佳山水，囊而厝此归一辑。我来磬折疲长腰，逢水一漱石一揖。初时目眩神迷茫，心定愈觉神危特。群山只自持其躯，漠然曾不我一瞥；我觉山怀诡谲心，森森欲以威相胁。使我足心生凛寒，透骨而上冰背脊；使我膝僵不能行，坐听飕飕竖毛发。吁嗟汝山汝水自天成，焉有所图有所识？徒以微躯渺蜉蝣，对汝巍巨畏怵惕。人生有心真可幸，抑有不幸下动植：处彼一石已如斯，况处宇宙苍茫隙。
　　
　　予将辞江南而适岭表，诸师友饯别于杭。会馀与王伟平、具沤生二兄共往金师许，予更复寻杯，醉中作此，即以别金师并杭沪婺诸友焉
　　趋堤细浪碧粼粼，日暮荷花态欲沉。照过离人南去影，西湖从此瘦三分。
　　
　　王伟平兄见拙作，因画荷相赠，以为别语。予乃于案侧更赋是章。
　　孤山小架笔如椽，蘸取西湖水半天。为我书荷荷亦羡，一时齐向案头偏。
　　
　　画成再赋一章，因留画于金鉴才师许。第不知明年孤山夏至，花势若何耳。
　　不但荷灵感画师，画灵尤可哺花姿。我留此卷孤山侧，要使明年花更奇。
　　
　　苏无名自QQ问予行踪，随书与之
　　行囊落落与谁温，小向江南住一春。可惜西湖酥软水，不能留濯鬓边尘。
　　
　　八月八日深圳书城归酒中作
　　岭表华城居，穴楼如蚓伏。四旬并聋哑，乃今始出屋。蠕蠕车马间，缓缓类百足。四瞻靡所亲，欲往将安属。爰有书肆张，简册纷丛簇。入门交箔珠，避人肋自缩。棃枣忽在眼，营卫始如赎。百家争铺排，今古相断续。开我支离眉，警我离娄目。怔立复茫然，垂首及于腹。自我心衰颓，百事颠以仆。十年弃笔砚，五年废诵读。万卷徒琳琅，于我等荒服。吁嗟昔呴濡，结习未能戮。偶此得摩娑，心暖尚微烛。聊亦购二三，慰此平生欲。出门溷人流，踽踽何幽独。
　　
　　清平乐　饮至九月二日晨赋寄肖健
　　长杯共把，四目光如泻。大块荒荒吹野马，使我怆然泣下。　　平生却曲迷阳，渐行渐向他乡。犹有故人天末，为予影立苍茫。
　　
　　扁鳖行［2006.9.18］
　　闽中产鳖龟，扁扁其躯腥其气。匍向东海水苍苍，鲸鲵参藻熏以死。当其稚弱尚六藏，迢及长成森露齿。负我海上蓬莱之仙山，欲去我禹甸而长驶。西洋东洋正有人，觑我尧封忧不止；得此密应欢如风，以纤相引戟相蔽。吁嗟龟鳖之智能几何，唯乞口腹与权势；自谓爪指动天下，孰知驱使如棋子。吁嗟吁嗟口腹之欲卒至于贪，群氓飚起争燎原，残局骎骎亦近于收官。两造凝神持子不猝下，有人冷立峻以观。
　　
　　茫茫［2006.9.19］
　　茫茫人海溷皮囊，彳亍游魂影亦亡。岂是此间归不去，不知归处在何方。
　　
　　零六年九月三十夜石人生日，共饮湖南酒家，醉中苦吟作。一诗之成，乃时逾二刻，非苦吟而何。盖予中心有不吉语，往复欲以避之耳
　　清秋风细叶初分，小桌浮杯共半醺。三十年前堕长梦，万千劫里著微尘。逢君偶尔真天眷，执手终将到陆沉。渐觉今宵通耄耋，为君预拂额头纹。
　　
　　城居
　　城已箱橱楼况茧，差能容膝着微躯。隐如客过窗前雨，久被尘封壁下书。偶抚长膺沧海静，时惊短梦故园虚。东邻闻道梨初好，藜杖明朝一出无？［时闻深圳将演昆曲］
　　
　　石人兄电至，告以许灵儿夭故，予茫渺不能语者久之。电止出饮至旭，醉中所思，皆平生与死相关者，乃索店家笔书此
　　岂用萍飘絮泊为，殊乡异俗损蛾眉。天风弥渺魂安在，江海深沉梦不归。［注一］共计来朝言两对，竟持遗稿涕孤垂。［注二］茫茫六合浇杯酒，或有微香及汝随。
　　注一：灵儿尝作《咏沙》诗甚佳，其辞曰：拳中抟不住，细细似人心。积久终成塔，千淘始见金。天风卷弥漫，江海浸深沉。屈子魂归处，长歌怅古今。
　　注二：予夙不识灵儿，唯临弃世之先，尝以诗稿见邮，命予一观。后复电话相觅，适予裹粮浪游，未克与对语，但自QQ传讯，知有此耳。
　　
　　打油
　　吴歈并楚咻，齐物论谁由。智者春秋在，盲人黑白休。徒挥三寸舌，且饮二锅头。颓倚孤松下，微风过九州。
　　
　　岭表孤饮，适军持兄电至，但言连朝恶暑，今日忽寒，江南秋至矣。予因感旧游，赋此以寄江浙诸师友
　　孤山荷好正谁看，寥落西湖水半湾。惆怅故人传一语：秋风今日到江南。
　　
　　绝句
　　一角流波静向东，花情枫意继成红。孤蝉自抱孤枝老，身外西风抑北风？
　　
　　微寒岭表已秋深，万里家山渺若尘。病里中年无别事，闲教邻子学乡音。
　　
　　牵衣长记泣饥寒，死别倐然廿二年。稚子生辰来不惑，孤茔败草远谁芟。
　　
　　此生分已泛天涯，偶住西施苏小家。岭外湘累髯似柳，屏中越女语如花。［时央视值播《越女争鋒》，盖赛越剧诸女伶也］
　　
　　往桂林车中晨起书所见
　　秋旻高远丘山卑，丛黄阵绿杂相陪。绕山稻畦尽数武，层叠而下争波推。塘光幽缩横冷眼，犬来得得耳持锥；垂颈出鼻似得食，长尾左右如掸挥。塘坪之北树樟楝，小屋数枚藏伏龟。居人不炊门不启，侧耳想见鼾轻微。我随道涂日奔走，长梦结屋依山陲；居人有梦知何似，应梦车马逐尘飞。各乞其无餍其有，虽有彼此无是非；安能执梦两互易，两皆洽惬无乖违。
　　
　　同前书所见
　　轮翻应节间高低，车形似觉随起落。窗边有客独支颐，窗前树抹成长幕。有时幕断见青山，山前平旷成村落。旧屋四角挑危檐，以石垒墙极斑驳。秋稻收馀积禾堆，老牛啮草牵长索。虻叮蚊嗡惯无伤，偶回头角尾一掠。春事明年远无期，信此老迈有奇乐：不见幼犊蹭膝声娇憨，阳光泻地声毕剥。
　　
　　桂林七星岩骆驼峰，同者康林
　　孤驼蹲巨躯，七峰环左右。岂天降星神，来护此奇兽？双驼并立如相争，盘砣突兀雄无有。可怜崩坼残鱼鳞，荆附苔滋沦荒锈。八桂雨润兼风柔，万物得之生奇秀：蟆母无盐嘲王嫱，右师无脣耉焉寿；公何独偃蹇乎其间，肤剥皮蚀宁疮痏？我欲有询不能回，似觉豁然矫其首；双目凝注出微光，光芒长驰天海透。恍恍大漠间枯杨，黄沙白日争不朽。忽尔飙风挟威来，沙飞石卷迷后土。风止沙沉出毡篷，长髯长袍不露肘；龟兹小笛声妖娆，娇蛇摇腰信四抖。此时踢踏蹄摩扬，毛鬃卓卓树如帚。胡为蹇产温柔乡，山眉水眼为其友？或者命蹙随流落，堕此异域茫无助；或者昌狂天所嫉，故遣星神为拘守？我试出双肱，揽七峰于手，连为七星鞭，鞭此巨驼走。鲲化鹏运无移时，戈壁漫漫弥宇宙。青红紫绿炫奔腾，奇焰薄空如龙纠；公无或讶而且泣，此是公家海市蜃楼之光光牛斗。
　　
　　中秋夜桂林阴中略雨，月时隐现，予出行玩。次夜醉中乃为记，时宿康林故家
　　秋阴结层幕，偶见出云时。鸟醒枝微动，露垂草愈持。漓江洄冉冉，家国去迟迟。一盏为君举，故人知不知。
　　
　　桂林至阳朔舟厕中恭作，跪呈花青同学
　　漓江窗外绿如蓝，一扇玻璃意以拦。赏目惬心谁得似，安蹲茅厕细观山。
　　
　　浮舟泛泛清秋里，日色微温风略起。好水好山看不穷，使人长忆人民币。
　　
　　注：恭：茅厕者，出恭之所也，此中所产，非恭而何。
　　
　　又注：跪：予欲置酒舟顶，百般哀恳，而花青不许，不跪何待哉。
　　
　　三注：人民币：花青曰：漓江诸景，至佳莫若兴坪。某版某式人民币，以漓江风景为背图，即取诸兴坪。故每见漓江，辄忆及其币。
　　
　　车行自湘入粤，所过河流，无不尽墨，状极惊心，倚窗为赋二墨歌。
　　水以污而墨，官以贪而墨。君不见凡有水流流经处，何处污吏不如上水鲫。复不见污吏之墨墨天下，水流安能独不如中夜漆。水性就下，官性就上。河水愈流位愈卑，官吏愈墨袍愈蟒。肥头豕腹阶下囚，向昔谁家非将相。官墨有统传无穷，水流不止墨不终。不能下洗华夏之骨青其容，嗟汝银河万里之滂沛空陈空。
　　
　　题先父亡照
　　墙下青柴晒已干，短髭长鬓尚依然。少年手到中年手，扶着翁头廿二年。
　　按，先父甫弃息于人世，予扶其首，共摄一照。境在旧居屋前。窗下有柴数捆，是即先父诗所云“偶得干柴味如肉，宜留半捆待儿归”者也。孰谓予归，其状已若是者乎。后二十二年，予远飘岭表，重展旧照，因为题此。记予与先父，夙无合影，有之则其亡后之二帧也，岂不痛哉。
　　
　　
　　
　　卷四　二零零七年
　　
　　减兰　元月五夜醉观金鉴才先生画梅小册
　　枯杨稊出，老木之花神愈立。唯有金师，矮纸能抟万物姿。　　我来花下，猛忆故园春到乍。归去来兮，墓上茸茸草已齐。
　　
　　双骸
　　意大利考古家掘古遗址，得二骸骨，抱拥而卧，头目相向，情态栩栩，似犹能闻其呢喃私语、淡笑嫣然也。其人约当新石器，盖阅岁五六千矣。予弥月以来，适为死亡所困，终朝怖惕，池鱼所及，石人亦大恸于前宵。晨起游乎网络，观此骸骨，四体不安，聊书数语，将以自疗并疗人焉。［2007。2。8］
　　枕左臂于汝颈，抚右掌于汝肩；交汝股于吾股，如女萝菟丝之固缠；共双靥之微笑兮凝四目以无偏，俾眸光之永接兮如死之牢坚——来，司命，我固如此，惟子之所使。［一解］来，司命，来薙我发，使我秃而白，薙彼之须，使血如濡——我所存兮岂青丝髯鬓之温如。［二解］来，来戕我僚懰之巧笑兮，使我一夕而老耄；腐彼弛张之肉肌兮，使一瞬而枯槁——我所存兮岂躯骸之为吾宝。［三解］司命，来，速腐我肉，出我之骨，使我所存，迄终古而露突。［四解］
　　
　　二零零七年三月十五夜听石人山弹琴醉书
　　古木生幽山，涵泳天地气。万年黙如枯，萧萧蠹所寄。大匠持其斤，往返如遗屣。唯予支离人，浮梦来共倚。怳惝更复失，抚额劳空记。今夕何夕春灯香，见汝案侧生辉光。斫之者谁不可问，弹之者谁青丝长。发汝太古所蓄混茫意，置我荒溪秋月之山石旁。其立者桐，其卧者裳，其下者叶，其执者觞。其回者冉冉若语，其去者渺渺如水赴冥苍。嗟汝琴，住汝音，忆我旧，持我酒，歌我曲，为子寿。一旦重逢殆如幻影之所輈张，明日各醒皆茫茫。
　　
　　减兰　四月初归云溪
　　长犁插土，陌上鸣牛声莽厚。细草芊芊，故国春风又一年。　　他乡何好？老酒故人扶共倒。倒向篱笆，篱内渊明正作家。
　　
　　减兰　二零零七年四月八夜返深，车中石人山出其诗，盖记肖健三中居庭中泡桐者也。予亦随而赋此。桐下有石案，予共肖此间谈饮，盖越十馀年，今肖将迁居，后不可复得矣
　　庭中石桌，桌上桐花垂影薄。小试盃盘，试便苍苍二十年。　　今年去也，桐叶桐花谁共者。我况天涯，剩趁花香梦到家。
　　
　　蜗然一屋，夜夜醺酣摊我足。十载回看，不道儿童已及肩。　　逝将去此，乔木森森山齿齿。漫约归来，如梦浮尘正九垓。
　　
　　减兰　零三年尝共石人小游铁山水库，今来复一寻旧踪。同前作
　　暝濛花雨，小向江南烟里住。短梦微醒，窗外谁家打桨声。　　长川昼夜，与汝同为迁化者。重到何时，记著酴釄那夜枝。
　　
　　病卧展眼，床头石人山为置菊花茶，因赋以赠之［2007.8.19］
　　萍飘梗泛影孤斜，四十之年始作家。剩此残躯供苦艾，多君小杌置清茶。焉辞隐几心如木，且幸繙书眼未花。携起阳台仍共坐，尘中无数过惊车。
　　
　　二零零七年八月廿六夜醉书盆花
　　家山不得留，驱驰乃万里。寄迹托炎方，海腥薰床几。一室过容膝，旋身遂可喜。启牖涨尘昏，奔骤赴我鼻。山溪与鸟薮，更复无论矣。室中幸微春，盆枝略扶倚。异种谁知名，得绿心已霁。阳台与柜侧，窍隙尽堪挤。时复出数花，小大亦旖旎。我醉持馀盅，巡循有远意。微馨来如劝，其声清且娓。恍惚摇虚舟，浮我苍岚里。
　　
　　西安大唐芙蓉园曲水池畔独寻
　　居然小样似潇湘，坐我苍苔冷石旁。日暮游人归已尽，谁持微雨拂湖光。
　　
　　荷花间红白，啼鸟声高下。不谓北来尘，得此江南夏。
　　
　　杂诗［2007.10］
　　秋风日以深，落叶日以槁。庭下一丛兰，野去成荒草。
　　
　　所见
　　日暮苍山霭欲沉，随山曲径细犹分。霜馀豆架披藤出，水浅池塘过鸭浑。半亩黄云祈足岁，数围红叶便成村。青丁空尽留翁媪，苦执残杯待远人。
　　
　　十月十八归云溪饮于肖家醉书
　　八骏能骞翔，未若我心疾。石火电光中，故人已历历。洞庭渺渺波，长髯苍苍立。古柳髡未残，摇曳时飒淅。把臂无所言，左右顾肥瘠。随指路边荆，杯酒已在石。拂我鬓边尘，掩我眸中泣，捉我杯中酒，饮我少年忆。少年不可回，我去不可抑，孤囊向苍茫，明夕复何夕。
　　
　　二零零七年秋归乡，得会老薛并诸友。薛云，中年向暮，馀事皆无，但思重拾诗思，以遣苍髯。故记以赠之。又忆少年十七八时，共约归隐，予有词云：觅佳地、须邻古栢，有小舟、细雨泊烟霏。功名倦，匡山忆处，结屋相依。今廿馀年矣，竟不得践其归志，悲乎
　　我自蓬飘兼橘病，君其酒隐并禅逃。重逢哀乐中年后，已觉酸咸世味消。老去须扶诗作杖，归来共筑树为巢。今宵且向红泥火，簾外秋寒正暮潮。
　　
　　焚黄诗。十月二十二日省先父之墓，向墓旧径，已然荒没，匪唯不可行，乃不复可识。强驱而往，略拔墓头秽草，俾能置鞭而已。次日赋此，名曰焚黄，所焚实黄裱纸耳
　　焚黄，焚黄，焚黄来秋冈。幽坟残毁不可见，菅茅满岭枯苍苍。唯有西风无日夜，吹茅之浪弥天长。［一解］焚黄，焚黄。东家昨日焚黄早，馀灰断纸犹温燠［吾乡谓凉为燠，音奥。三字一作犹在草］。西家今日焚黄迟，携鞭挈纸步如捣。［二解］焚黄，焚黄。旧径棘刺覆，向前驱我足。我足跛以前，棘刺罣我肉。焚黄终至我坟前，隳身一跪躯已仆。［三解］焚黄，焚黄，焚黄烟袅袅。向年焚此黄，翁魂随烟渺。今年焚此黄，我魂随烟到。烟去何茫茫，人生同此道。［四解］焚黄，焚黄。卧翁之墓侧，抚翁墓之土黄。生何足惜，死何足伤。捉杯以饮，恸哭于旁。［五解］
　　
　　断桥侧见枯荷，记去年离此，与金师有观荷之约，今兹来践，盖已后期矣，因书呈金师
　　迟来花色已全无，满目焦黄叶亦枯。只有先生相待意，依然青翠似西湖。
　　
　　西湖曲院风荷醉书
　　池中藕叶半黄欹，池上长条尚拂披。莫道诗人颓且老，醉扶残柳与风齐。
　　
　　醉坐曲院风荷，作诗未半而笔油已尽。乃循涂觅笔，经小小墓及断桥侧，悉并无之。至望湖楼下，终焉获之，而予力已竭矣。此殆东坡相悯，古人之灵未遽减乎。一笑书此，时坐望湖楼下湖侧
　　孤山翠接断桥阴，一路湖风醉以薰。如此山光如此水，竟无一笔与诗人。
　　
　　小农作新居于东阳，居前置小圃，甚有水山之气。予徘徊其间，恍然忆前岁山中共觅乡酒事
　　向年觅酒青山滚，［注］山中野竹风扶稳。与君携手立危峰，下瞰堕日熔苍穹。今年觅君东阳曲，快拽西风鞭我足。自言意倦躯亦闲，招泉移竹俱庭间。庭间纵横得数丈，奇松病石昵相傍。凤子鷇鷇如常禽，龙孙拔拔秋犹长。侧耳隐有潺湲回，闭目溪山遂可想。扫叶拂石坐苍苔，青山滚出香清哀。不知酒意如人旧，使我背立神低徊。
　　注：义乌山中好作土酒，其名青柴滚。小农戏曰，老碰既饮之，后人必易以青山滚矣。
　　
　　忆昔乡居十一月二十日醉书
　　青山试雨绿油油，蝶闹蜂喧遍隰洲。只有杨枝无一事，时吹花絮作悠游。
　　
　　小桥阴底水平铺，砧杵谁家嫂与姑。我自光臀随水下，微虾细蚌满肌肤。
　　
　　西风散淡过吾庐，病父孤儿杖正扶。扶出斜阳扶更返，菊花如酒满归涂。
　　
　　飓雪来时屋若舟，寒床空甑与谁谋。当年乞米人犹在，已共苍山两白头。
　　
　　
　　
　　卷五　二零零八年
　　
　　闻雪诗醉书于平顶山市
　　向年祈雪心如风，今年闻雪心先恫。向年偶得一雪狂我斝，今年磐陀暴雪狂寰中。江南雪正落，故人记我旧游踪，遥遥为我置杯盅。告我携游之所不可及，千山万山皓已封。泥涂筑冰石梁陷，犁牛冻死菜甲空。其溃者屋断者讯，邻里咫尺孤闭如蛹虫。潇湘雪正落，故人知我乡思穷，报我杯中酒已暖，携来映雪琥珀红。但惜郴江已共少游死，夯结不复水流东。居人电水两隔绝，维火不举被不重。檐头须角棱戟戟，十日坐困摧心胸。譬犹居冰釜，其下地狱之寒火光熊熊。复如蜂王忽失窠屋乱，穷投亟走号群蜂。闻此皆惨沮，两间默不语。岂不怀归岁云暮，廿年家破无寸土。今年且欲行中州，为人半子趋人府。虽无哺养刻骨恩，差为戚眷慰我腑。火车有大驿，爰居粤之极，以此贯吾华，如躯伏血脉。我亦趋趋来，幸能乞一席。趋趋未至驿前坪，秽腥来喷鼻欲立。群氓粟聚蛆所叠，呼不能出吸不入。如菜籽入油箍窄，汝肺我肝不可析。嗟六十万欲归家客，卧起于斯数日夕。想见村头伫守人，发黑者白白者髡。侧闻其语语尤吞，阻雪之车百以囤。更无论其既发者，五日六日滞于野。食不得食，溷不得暇，力不足以推车以前驰，夫何置微生于此狰狞之雪下。我闻掉首久悽怆，势不得已飞以航。下视白云横汗漫，恍若积雪之高及穹苍。我至众亲迎以喜，披我羊裘与护耳；不识车中阻雪人，去家千里抑万里。
　　
　　共石人山登平顶山
　　残雪在山时数武，枯茅弥望瀰仰俯。沿坡老木褪繁华，仰爪丫向苍旻拄。我行小径如骑蛇，左萦右绕态媚妩；忽然路触危崖横，如蛇掉首噬我距。同君共赏君家山，山顶一削平如盘。山下君家旧游所，市朝阡陌烟漫漫。凝眸点指疑复似，喜怔交作如饼翻。我亦指我家山在，怅在漠漠长天端。
　　
　　正月初八共石人山访三苏坟，郏县酒家索笔书
　　墓上碑书犹公体，墓下公名呼不起。墓前古栢躬长躯，［有柏形如斯］为公悲抑为公喜？悲公游游不得归，南望峨嵋青万里。喜公托体差温黁，维父维弟相随侍。我来长叩喜亦扬，喜我襁褓生长江；前生赤足江头立，见公艇短长髯长。［坡诗：我家江水初发源，宦游直送江入海］复悲今生与公似，似公梦托蒲团翔；黄州儋州何足数，造次易箦思西方。今生前生且已已，异代江湖空相忘；他生执手与公语：宇宙何莫非他乡。［坡公临终，径山惟琳在侧，呼而语曰：端明勿忘西方。坡公曰：西方不无，但个里著力不得。又，坡公暮年自题其像曰：心似已灰之木，身如不系之舟。问汝平生功业，黄州惠州儋州。复次，予尝梦入山寺，寺僧曰：为先生备蒲团，待之久矣。佛氏记东坡母梦五祖而生；又谓东坡自言年七八，自梦为僧；更谓有众僧共梦迎五祖，俄而东坡至；是语则未必可信］
　　附记一则，盖纪此日事也。《偶像》：碰壁公游三苏坟，既入其院，未及瞻茔，忽尔内急。乃先觅五谷轮回之所，良久始出。石人山伫待于庭，询之曰：此事若何？碰壁攒眉曰：战战惶惶，前出如浆；战战栗栗，后不敢出。石人拊掌曰：此殆将谒偶像，畏竦之异乎。碰壁始恍然。
　　
　　近往龙门，仰瞻卢舍那佛，眼若有光，汪然来注，使予身心俱栗，颅顶微麻。越数日，酒中追记，而不能道其万一
　　我来朝公尘扑簌，我公终古何穆穆。忽开天眼奔电光，与我警然交一目。辞公更往九馗长，人流蜂挤驰群蝗，左回右避躯难将。噫公何用而不臧，公何弃掷我于此所，使我块独而幽伤。
　　
　　呈金鉴才老师
　　板荡时风下，东南一柱标。几头泰山砚，门外浙江潮。梅气苍然古，兰风翛尔超。嗟予龌龊子，低首色蓬蒿。
　　
　　南街，当世之名村也。其村官皆尽瘁于民，而廉苦自奉，月薪止二百五钱。故自嘲自诩曰：我二百五也。及事揭，闻某官之亡，身后存现金二千万，房产数本，二奶私儿数窠。予有集适名二百五，闻之失笑，因书此为吊［2008.2.29］
　　我有集名二百五，公亦自名二百五；维书至贱人至贵，嘉名如许惭同负。公二百五钱薄若风，我二百五集厚如鼓；我舌读二百五集生齑盐之味，公舌月二百五钱安下箸。怜公腹瘪若秋叶之蜷焦，抚我苍髯如气根之衰腐。虽渺万里于睽违，时梦把臂同公掌共拊。闻公昨日御风翔，失我所与归兮心兹伤；麻衣席帽趋公堂，溯江河而超岱华兮宁为长。见公茅茨而生琉璃之光，狻猊虬螭蟠门墙。大妇痀瘘中妇扬，小妇眼媚盈女香，汝睨我怒陈灵旁。虎子丕植仲谋继阿章，或正或私皆奇强，缞绖以跪泣浪浪。始以公为禹胫毛空荒，今见公董卓之腹盘盘于堂中央。不以金缕玉衣为公裳，不以党旗国旗覆公膛，乃覆以现金二千万，使我公心无碍罣神祯祥。我来哭公无焚黄，焚我二百五集蠧虫章。微烟起兮绕公魂而西将，嘉名随兮共公魂而相羊，共垂于万古兮何煌煌。
　　
　　此是
　　此是千家万户哀，满城沟壑尽尸骸。残阳照影如相抚，四五归人竦骨来。
　　按：偶检杂物，得一断纸，上书此四句，既不著题，亦无时日。此景予平生未尝实见，苟非记梦，则恐出醉中想象。然作时情状，悉已忘失。迨今观之，则惨酷无伦，逼肖蜀中震后，然诗非震后书也，第能推知其为今年初耳。予怃然不乐者久之，聊亦记而存焉。
　　
　　林前
　　林前明月大光轮，林后声形诡且森。夜幕重重遮护里，蛙蹲鼠立尽如人。
　　
　　狞鲸巨力鼓危澜，万族推波孰可拦。一阵长潮倐退后，微鱼断贝满枯滩。
　　
　　所闻
　　囱烟贯日黑虹张，莽莽沙尘暴地黄。共喜缤纷奇五彩，赤潮蓝藻竞辉光。
　　
　　佛诞日适蜀中大震，久不操觚，猝为书此。以佛起兴，匪敢谤佛；我民甚苦，我佛甚慈，必谅其急不择语也。
　　佛诞于西兮，灾作于东，维佛力之无垠兮不能驱我恫。［一解］
　　佛升于天兮，震作于地，维佛光之遍照兮不能被我体。［二解］
　　维佛之东兮胜神之洲，维佛之西兮牛贺之游；维佛之足兮靡不及，飞锡杖兮乃驻乎俱芦之北。胡望瞻部而不南，乃沉我于地狱之渊。［三解］
　　维十三亿，齐掌合什，排地以跪，吁天以泣。［四解］
　　吁不可恃，泣不可止，维我十三亿，欻操戈以起。［五解］
　　
　　泣歌
　　鬼泣于地狱，神泣于天堂；维人有泣，于大块之空荒。天泣以其愦愦，地泣以其狰狞诡谲之肝肠。峰峦泣以其穆穆，江河泣以其汤汤，鸟兽泣以其軥輈格磔，草木泣以其蓊郁莽苍。德泣以其不忍人之心，道泣以其舛变肆乱于阴阳。维人何泣，泣于其目，觌死之咆哮而虐狂。泣于其鼻，味尸腐弥渺之馥香。泣于其耳，闻嗥唳翔于坰野，泣之于足，何奔骤其踉跄。终泣于心，泣于血脉之崩坼，其横决之瀼瀼。维人泣，泣难当，截岱岳昆仑不足以塞我痛，煮沧海为药不足以医我伤。人有泣，国有殇。
　　
　　二零零八年六月八晨北京亮马河观钓随书
　　远远浮标间白红，老翁注目等痴童。二三杨柳垂波下，恰受桥南贴水风。
　　
　　晨曦对岸浸波红，昨夜啼蛙语未终。杨柳披披髯拂拂，一时二妙并宜风。
　　
　　睡莲圆叶十为丛，小立渔标静若瞢。自喜波中禅久定，渔竿渔者两成翁。
　　
　　重五京中晤胡僧，归来戏寄
　　冠盖京华满，风流孰与闻。佳哉驴博士，来对狗诗人。如哭兼如骂，有患因有身：君看磨坊侧，聂政值横陈。
　　按：碰壁公尝教于小学，同楼诸寓公故赐以外号，曰卢教授、卢博士。诸公盖不知博士买驴旧典，而暗合如是，亦天使之然乎。碰壁公甚喜焉。后数年，胡僧公作狗诗数章，碰壁睹之，亟作小文，颂之曰狗诗人，又甚自喜焉。古人语云，驴鸣如哭，犬吠如骂，极得二物之神者也。庾兰成薄北方文士，辄目之为驴鸣犬吠；智商之高远，乃越千载而预于今日。聂政则尤逾于是，生二千馀年矣，竟骑其光速而来凑此热闹，大是异事。然其人大不可喜，职为狗屠，而卧于磨坊，吾恐其不但屠狗，迨屠性之发，亦将卸磨杀驴也。
　　
　　零八年八月十七送石人兄归乡
　　石人山色清圆苍，石人此去神涵洋。山色送君直入户，严慈老颊盈涡光。年时飓雪淹大地，与君呵手梅窗里。为予叩谢倚门人，饼饵馀香犹在齿。
　　
　　反剥龚自珍诗
　　九州瘴气肆风雷，万犬齐鸣久可哀。我笑天公空抖擞，只循低格降人才。
　　
　　将往鲁山，道过漯河。甫出火车站，对面即有牌曰“许慎宾馆。”及入汽车站，车牌皆巨书“上蔡、许昌、开封、亳州、舞阳、叶县”之属，便人眼瞠如牛。因戏书之。
　　舞阳去叶眼眉亲，下蔡迷归上蔡门。毛袜皮鞋休浪踏，足间无不古人尘。
　　
　　漯河往鲁山车中。鲁山传即鲁阳公挥戈故地。
　　头羊老却尾都拖，尾后儿孙角始砣。大野长原空尔尔，嗟无俊足与高驼。
　　
　　阳光静若水沉波，莽野无人无鸟过。杨叶缤纷下如雨，不知秋意为谁多。
　　
　　玉米秋成晒满场，长杨丛立守其旁。老翁更持老烟杆，斜阳影里袅微香。
　　
　　我为逐日力已磨，疲足瘫躯过漯河。斜阳欲堕不能堕，似有人挥鲁阳戈。
　　
　　零八年十月石人山伴仙居晨起
　　泉声终夕小喧哗，门钥初开三两家。山态冷馀缩如骨，星芒大欲粲成花。隔桥叟语髭唇动，抱瓮童归履足斜。次第霞光浸天上，禽啼犬吠满篱笆。
　　
　　零八年十月末，予过巩县，思一谒杜陵生窑及其旧墓，而病酒伤风，终不克就。聊赋此解，以谢杜公
　　酒病中人如蛊毒，我过公墓难一哭。譬公望岳卒不临，想像阴阳割壑谷。公如岱岳峨苍苍，海雨天风不可触。影扫中原荡地平，河洛渎塞嵩华仆。是时南国亦有人，天马啸纵霞云倐。东入蓬莱西昆仑，偶逢莫逆交双目。二公化去江山空，虫沙虻蠛争簌簌。讥公之谊相下高，使人大笑眉侧蹙。千年小子予何为，款段蹩躠长腰曲。安能起二公以一樽酒，三人对影兮天地绿。
　　
　　微吟兄归自美利坚，共聚游者数日。既已别去，乃醉为书此。想予作诗之时，正小女屏上骋辩之刻也，亦微吟兄鸡皮下泪之际也。更饮一盅，聊以为贺。十二月三十日
　　蓬瀛蜃景起犹隳，故国山川幸未非。此醉聊同苍耳堕，他年应作白头归。
　　
　　但期儿女长如丘，此身矮若老黄牛。屏上莺歌声有止，屏下苍髯泪未休。
　　
　　斧壁为巢记昔年，中通小穴酒堪传。巢上苍茫横宇宙，巢前明月守归船。
　　
　　二零零八年末夜酒中随书
　　谁持大块掷箕颠，人厄天灾十以全。坐觉今宵如末世，不知何物作明年。
　　　　
　　醉书
　　面如枯壑脊如山，千里盆鱼磨转圜。四十愈来人愈惑，此生真怕与人看。
　　
　　非人非鬼究谁何，飘泊徬徨自亦诃。谁能掷我苍苍上，众星丛里筑一窠。
　　
　　如登岱岳逼苍天，后顾前瞻两渺然。似此虚空谁护我，八十馀年入涅槃。［末句窃自幼安］