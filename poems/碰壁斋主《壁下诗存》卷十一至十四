碰壁斋主《壁下诗存》卷十一至十四

卷十一 一九九六年


元月十一粉墙，尽出书，见《李璟李煜词》为鼠所坏

竭橱出陈简，埃尘一尺土。纵横万千卷，已读寥可数。购时誓如天，入室心已负；譬如薄幸汉，屡厌屡娶妇。我生百端顽，最惭是此女。碎纸忽惊飞，纷纭堕断雨。破胸怒砰然，谁欤意者鼠。跳踉盘都翻，嚼啮柜为腐，皆弃不汝责，骄狂乃越愈！细检所摧残，南唐之二主。感我泪涟渜，奔心廿载苦。始龀盲无知，识字略一篓。[乡语讥人不识字，谓斗大的字认得一皮篓] 病父向火塘，消冬漫相语。持钳点节奏，细诵重光句：凤阁龙楼尽，潘鬓归臣虏。凄风号矮窗，相和翻灯舞。半解词中意，怅焉有所悟。始识蠹鱼味，欲快平生肚。遂夺口中食，供此嗜痂趣。收罗垂廿年，盈盈满壁堵。索探穷目睛，飙轮转时序。纤芥未能获，老父久已墓。四部汗牛马，偏啮此一部，莫亦欲读书，将效吾故步？不见先生辈，三十愚已鲁，更逐先生来，弊将若何许？商界钱有孔，官场碑易树；踉跄求官者，削脑尖为助；子头天生尖，岂不皆子路？子觅钱官去，毋坏吾佳绪。


元月三十夜

穷天无月有苍寒，愁绪牵缠绕管端。散入乾坤封畛外，收回方寸芴芒间。人和梦去千千里，岁拽衰来望望然。多谢雄鸡解催旦，为余一唱裂肠肝。 （其一）

百计追欢非过计，少年况味果匆匆。故人婚嫁投林鸟，来日情形失伴鸿。[肖亦已于前日新婚矣]将更驱驰岸何在？不如归去陆都空；两难我欲全抛手，一付孤舟与海风。 （其二）

相逢正觉是天教，岂谓神情百寂寥。会不成欢分始语：“昔尝有意近都消。”君如旭日星星露，我似江湖夜夜潮，何事以吾潮滚滚，不能添子露朝朝！ （其三）


二月归乡卖屋

故国故国归岂远，驰车而往一日短。我家寄住山崖间，小街向屋如蛇蜿。蓬门矮脊手可摸，硝墙断檩指可撼。我向屋中呱堕时，不识富贫与贵贱。枷坐篮摇渐欲行，天涯安在即门槛。两脚未走四脚爬，唇亲体贴匍泥沙，日出嬉游绕户转，夜归闭户知吾家。家中何有有四堵，老父颓唐枯木腐。病不能作空庖厨，借贷绝时餐风雨。卧床咯血喷悲心，红光溅被霜土污。冬风厉呻避而过，幽灯诡拽闻鬼语。髫丱失措双目瞠，半夜独扣医家门。乞恳得出已大德，眯眼骂怨敢回嗔？新年跳掷儿童乐，屋外昌鞭飞春云。往返相祝闻屋里，谁来一扣屋中人。十五辞家事负笈，弃我孤父家中泣。病手不提三斤锅，喘胸难试穿衣力。日餐不办将坐毙，柴水从向邻儿乞。[尝乞亚伢为挑水]每逢风雨切思归，屋漏谁为堵瓦隙？书来数语更酸怆，屋中撑伞思儿急。十六我父我父苦，弃此破屋趋新墓。墓门一闭呼不开，屋门长闭复谁来？我父不来儿已往，已往心魂夜夜归。扣墓之门步蒿草，入屋之门扫尘埃；不见我父见两屋，两屋皆非我可呆。飘泊更向云溪落，转转随风蓬萧索。屋为人佣安可识，换门易柱垩四壁。我偶归来徒归来，昔来为主今为客。屋亦须臾忆我不？十年二鬓非婴孩。似此相对复何益，毋使寸寸肝肠摧！今归卖汝志已决，从此陌路断深哀。明年大厦将替汝，我闭双目誓不睹。生死自然汝休嗟，盍不墓下视吾父？猛觉此屋生即墓，岂独我父坟前土；葬我悲欢不可掘，掩我少年不可捕。汝尝葬我空虚里，我更葬汝深心底，从此相忘各相背，从此相共无我你。


春日作

楼空夜半独挑灯，点滴檐头化雪声。欲梦山花开遍野，其如衾席冷如冰。 （其一）

连朝雨色似隆冬，对坳嫣桃寂寞红。我亦深愁无意绪，不妨吹落任流风。 （其二）

一径蛇回日往还，杂花清切共弯环。岂必相停深细赏？来逢偶尔去偶然。 （其三）


醉中山行，以雨，似觉春淡

短策一闲人，逢佳辄可停。孤怀深浅酒，冷雨淡浓春。行过千家马，烘为十里尘。谁能一相顾？醉眼已瞢腾。


故人

故人都已散，吾意怅何之？不有杯中物，安消梦外时。蠹鱼呼共至，山鬼久相思，扶醉欣来晤，今生遂可持。 （其一）

落落都谁合？微躯厕世尘。苍茫瞻六合，俯仰遂三生。一抔无知土，万年何限魂。我今不为乐，清浊许谁分？ （其一）

万庾孤标子，年前共一樽。音沉船没海，时去井崩绳。相访能驱梦，必归奈断魂。堪悲十年误，不卜一生邻。 （其三）


惊心

惊心世态如蓬乱，过眼韶光似梦蘧。寻道十年终有获，果然今日到迷途。 （其一）

浑沌痴顽最可钦，穷年何苦苦求真？正如筝放残春里，越到高巍越不明。 （其二）


有所思。四月三十零点

有所思兮心烦劳。言迩兮意遥，面相亲兮心如逃，岂必瀚海之涉兮登太阿之高。苟隔之远兮或多方而排消，唯近不可避兮乃愈酷于煎熬。譬声在耳，势不能抛；譬痒在体，畴能不搔；如影之系形，徒穷逐而空跑。嗟此心之忉忉！我思君兮正郁陶。


五月十三游双花水库，同者肖、李

夹径草莓红似朵，裹山丛竹碧如烟。路回最诧池塘小，分得苍穹半亩天。 （其一）

青山一折一坡陀，水鸟时来拂面过。小艇吞湖行不住，沿途吐出两边波。 （其二）

悠悠兰桂高低桨，落落苍穹上下光。水鸟惊飞名未识，聊从比翼认鸳鸯。 （其三）

初摇两桨力难当，五月枯禾烈太阳。不必开衣裸膛臂，风来染水自清凉。 （其四）

水乞青山陪寂寞，青山寂寞要人陪，我亦欲陪山共住，谁能陪我筑山扉？ （其五）


龙源水库打桨歌

青山青水两依依，双桨来打青玻璃。青水长共桨终始，青山不与船相移。白云亦渡天中水，天水湖水交难离。可能天水深湖水？白云沦没雨来飞。天中水坠投湖水，湖水感激生涟漪。青山怅失水中影，情怀索漠神蒙迷。只有打桨青衫客，颇爱青雨青鬓眉。雨后水山青更好，青波摇曳与山嬉。青山欲笑先垂泪，青青泪拂为山溪。流向水中无彼此，一波荡漾两心期。船上青年谁氏子？尘中流落青春违。看世青眼久成白，筑庐欲筑青山欹。濯足无过山中水，垂钓山水胜磻矶。小艇日泛水光翠，小缆暮系山草萋。不羡功成攀北极，不须吴破始西施。举世滔滔莫可语，今人安有古风遗。一身孤孑飘零里，青衫青鬓两尘缁。停舟住桨独惆怅，嗟尔青山青水两依依！


六月一日卫生所见萤

晖晖暮灯起，伫照马路侧。道上往来车，向夜尚如织。双眼喷怒光，四扫洞九域。陡然卓锐鸣，惊怖行人立。小园在路陬，略备疏栏栅，深树交四五，遂觉天地隔。凉萤有性灵，静躁颇能识，流飞弃喧哗，飏然入枝隙。缭绕随吾来，莫亦有幽癖？冉冉游沉浮，洋洋自开阖。漙露借远灯，稗贩凿邻壁，究非自家物，相顾有死色。嗟汝此清泠，颇似星光魄。岂自天中来，堕此人间夕？苍穹浩无涯，荡荡罕尘屑，寄身得其所，安羡浮华国？高处岂凝寒？孤居许岑寂？抑偶失其涂？或为惊风迫？异物不相通，言语问难诘。但看行昏茫，彳亍忤众迹，托身虽此世，似亦非子宅。扰扰风波民，畴能为汝惜？不若处高远，倘有人仰瞥。沉吟未可尽，萤踪久已失。渺渺夜阴沉，孤飘何处息？


千首

千首可轻万户侯，一句可能回万牛？我恨不能决巨坝，泻长江入诗中流。


自来云溪，倏已十载，有屋如蜗壳，长戴未离，亦大可感，聊为赋此。六月二十七

幽居此小屋，流水倏十年。握笔欲一记，搁笔复茫然。来时十七八，志态何蹁跹。一囚额千皱，竟有甚可传？去路辞已远，来路歧无边；中涂怅孤立，抉择谁为贤？才气随时尽，俗气纷来缠，天心莫可问，人心岂竞天！徒苦与天斗，定命将谁怜。闩门日寂落，偶出惧嚣喧。嘤鸣罕所答，独听添忧酸。沉思尽旦暮，万感迷倪端。真理求愈惑，如堕沼泥潭，提襻欲自拔，举世嘲其颠。[德人童话谓人堕沼泽中，愈挣扎愈深陷，惶急间捉鞋襻亟提之，以为可脱己出泥。熟语所谓抓住头发想把自己提起来也。]以此终斯世，终竟值几钱？人生无根蒂，飘荡天地间，即有栖身室，安有托心椽！十年今已了，怎了百年缘。吾室毋吾弃，与我长周旋。


游咸宁地下指挥所无足观者，寻小园得盆景展览，乃为作

众里喧呶魂欲死，幽寻一角得奇观。须提瀚海浇纤竹，试屈江山入小盘。[时有园工提壶浇盆景，似近竹，而极细。盆景多著山石。]可笑雕锼庭院际，何如放纵地天间？摧颓我亦差同子，该对勉欤抑对怜？


六月廿八午小眠梦之，然所见实别为一人，醒不待思，知即彼所隐化。弗洛伊德论梦，有所谓移置，此似差相仿佛。因述梦境，移心中而置诸纸上，或可稍解郁结乎。然予于弗氏梦说，时有不许。

古来恶梦虚，我幸有虚梦，苟无梦里欢，人世苦愈重。今午挟书眠，一刻骑飞凤，得见娉婷仙，素手钢琴弄。蜷身坐其旁，侧倚腰裙缝。颇佯朦胧睡，颈转唇微送。岂意得相怜，交揾双臂拥。眇目浮幽光，一语双睫动：“子迄不我爱，一爱吻遂共。”相报有深怀，心悲语嘲讽：“子非抱矜持，颜色如冰冻？”梦起思其人，非我情所奉。颇忆西哲言：梦曲无直供；有隐未敢申，易彼代此用。遂知无关人，即补伊人空。梦境虽别投，梦情未旁纵。嗟梦汝仁慈，怕触我心痛；其如我心明，一猜遂一中；其如我心昏，竟窥梦隙孔——岂如梦中迷，不来梦后恸！


绝句

半抱琵琶拨复停，清歌未唱坠梁尘。座中聋瞽听不见，从子千声与万声。 （其一）

楼台寂落过流萤，瑟瑟风弦振败林。梦起长街千遍绕，一天明月冷无声。 （其二）


绝句

敝囊何事久流飘，疲绝身心念念消。只为梦中归路近，起来弥觉故乡遥。 （其一）

长天远水两苍茫，偶泊犹行自可伤。一样炊烟生墟落，是人故国我他乡。 （其二）

片月孤星冷淡光，穷崖野宿地为床。山云绕破思乡梦，又认云山似故乡。 （其三）

一舟如影伴彷徨，万古风尘压鬓霜。且莫穷寻归去路，已将飘泊当家乡。 （其四）


杜鹃鸟

凄鸣如不足，更傍吾身飞。我若能归去，安用子相催？有家不自重，能去复能回。无家如你我，始解苦思归。


肖六月初一即二十九岁生日，倘循古习，当贺三十矣。予戏为一诗，以讨酒吃，诗成更赋此章。肖小字立伢。

三十而立，仲尼所云。立时三十，所立何津？立官衙乎，抑立蓬门？檐矮难立，蜷曲莫伸；位高难立，倾危其身。立于世外，腹饥喉呻；立于世内，奈此浊尘。立功甚易，非奸不成；立德自洁，举世嘲君。恶立善立，唯名与刑。倚人而立，俯仰由人；任己而立，谤讦随形。正立面世，风摧雨淋；侧立冷眼，中肠热焚；背立不见，鬼蜮沙喷。立眉立目，矢与彼争；立网立罟，旦罩暮婴。嗟立斯世，如焦原倾。反转是非，颠倒白青，其人其鬼，憧憧难明。我欲倒立，足代手撑，能察真实，将蹶于行。立伢立伢，立邪立邪！


夜雨中作

深宵雨色扣殷勤，推枕推窗试起寻。大黑如囊包六合，微声似泣诉千门。此中可有平生梦？夜半谁来掩抑听？冷落幽灯相继灭，茫茫更去撼风林。 （其一）

疏狂屡为世相嗔，十载推排气已平。前路休寻随定命，初心渐失到庸人。乾坤小可杯中纳，黑白淆能梦里分。他日墓碑记吾语：“此间卧客但尝生。” （其二）


华容堤决歌

长江东走不到海，万里泻决洞庭堤。团洲汪洋不可见，人与鱼鳖争毫厘。夜半惊涛如猛鬼，挟黑咆哮奔屋篱。梦中振起安可及，呼儿唤妇声嗷凄。巨波山立攫人背，一步不足身将罹。平明四顾处重海，偶见屋脊出波皮。死豕断羊纷起灭，其间杂杂浮人尸；兄弟存殁不可问，安敢恸哭平生赀。空中雷转飞机急，来投饵食救生衣。天远水凶不得中，随波荡去东海湄。洪汛久传举国动，堤间日夜聚群黎，囊沙垒土无作息，官乎官乎来熙熙。肥头大耳谭天口，一刻不离摄像机。何事堤危不能告，千钧一息误几微，处我民氓仓皇里，以我性命俎冯夷？


所闻。堤既决，人心惶惶，传言汹汹，聊记数则，以见其状。传媒报刊，于实况几如哑口畜生，一语不作，故事皆不能征实。然百姓既传其言，是信其有，虽不得实事，尚可觇民心。民心如是，实况尚远乎？民信其有，则其事即非此时此地之实，必随时随地之实也。否则民乌得而信之乎？官家喉舌不日日高喊群众的眼睛是雪亮的乎！

堤溃洪涛如识人，推山卷海逐人身。满野茫茫湮山平，生者恸哭死者喑。书记书记乐复乐，镇上嫖娼光背膊。 （其一）

洞庭湖与堤对峙，终古之争无终始。圣人识水如识陆，植林其间有深曲。水固残贼而暴强，过林及堤力已僵。书记之智过圣人，有权自古万事能，旦令斫林暮林平。昨暮林平旦水至，昨暮为人旦水蛭。 （其二）

堤边渗水知堤危，捍堤者如惊蝗飞。人力有穷天不尽，訇然一决奔狂雷。小民走告告书记，书记醉握手中杯：吾堤固若昆仑岿，妖言惑众子何为！ （其三）

护堤有责水委会，护堤有费年输税。屯砂积木防一朝，平时久为危时备。防洪防洪须指挥，指挥部楼须高巍，不然胡以见官威？挪砂夺木不足惜，金梁玉砌能光辉。水至仓猝聚万众，砂粒木屑无些微。抗洪虽无物可指，高楼安立手尚挥。 （其三）


传媒

死者闻二千，传媒无一字。[实数不知，皆传如是。]唯见大官形，日日上电视。亲临第一线，俨若英雄势。不知斯民亡，究为谁所使？天灾不可逆，人力亦能试，岂难早退撤，保我生民齿？洞见巍巍者，腐败入骨髓。何官不大厦，其钱焉所自？[1]刮地尽有方，临危不能事。穷呼扫污人，持帚先自止，今扫旁人污，明将及乎己。不若相护瞒，共存各欢喜。[2]传媒有巨力，一响万国指。惜此三寸面，保此万年位。不知位暂存，其本固已毁。有tui[上“疒”下“贵”]忌乞医，层裹不人示，痈发将如何？猝尔致之死。今日决华容，传媒不警毖；明日决武昌，其惨必过此；后日将何决？一决天下圯。积微成宏大，势有必然理。我一山野民，所言如梦寐，无人屑倾听，徒然遭笑詈。掷笔哀故人，亦在生死里！[王江华、薛为宏皆不知音问。]

注[1]：不自今始也。数年前予在临湘，家人朋友皆指大厦为予言：此某长之居也，耗资若何许；此又某官之第几宅也，耗资不知若何许。自科长以上，自科长以下，逮及凡有责守者，莫不大厦之，皆数十万元费。计其工资，终生不能办此也。此状固不自今日也。

注[2]：予常谓吾国之腐败，已为绝症，无可治者。司法机构既不能独立，而为一把手之下属，则法律亦将为一党派之附庸；此党派又复别无分店，宪法甚且置之于法律本身之上，然则司法将永无独立之日，否则即属犯法。此真所谓天网恢恢，疏而不失者矣。反腐反腐，何所为乎！呼声之高，徒见事之不可许，姿态愈做，愈见行之不由衷耳。予又屡言，腐败若欲败露，必官家争权内讧，否则吾小民持钻井机亦挖掘不出。是言亦验之屡矣。噫，官家于尺布之谣、阋墙之祸，尚须仔细参悟，始能高枕无忧，不为小民所乘也。学无止境，慎之慎之！


老翁割禾歌

老翁七十佝偻躯，持镰觳觫如持舆；弱媳出月离床初，摇摇步侧须人扶。相将割稻下田隅，门前稚子号相呼。屋中更有待乳雏，虽弃不顾心犹拘。老翁十年不理锄，儿媳三步停呻吁。是男抗水在堤渠，不分青幼空闾衢，剩此残病滥充竽，岂力能及为饥驱。百年不遇此洪粗，今年遍决长江区。浪高于顶房沉湖，邻乡百里游鲢鲈。居山幸不遭毒荼，涛波亦已摧阶除。昨暮雨止水稍沮，田中过膝仍多余。稻穗久浸沉泥淤，或有十一犹存诸？不须更惜此苍须，百年长短唯天图。卷裤入水且让吾，为媳先试浅深殊。浑流不见稻有无，探手摸禾镰伤肤。太阳火烈如刀屠，水蒸况作帮凶徒。晕然欲跌力已枯，两眼眩裂神迷糊。捶腰敢叹命不如，终胜流民流道涂；更胜短命为龙鱼，君看田侧浮尸匍！


王江华罹于水，予急书问之，来书告贷。予负债累千，无能为也，适发薪，尽与之。更乞诸卢子，亦慨然尽出薪金。肖子有室家之累，窘迫亦甚，笑曰：子二人可叫化矣，乞诸吾厨可乎。予乞食于肖，盖已十年。亦不谢二子，为和渊明《乞食》之诗以记其行言，更和《阻风规林》二章述其交游焉。

吾党有王子，洪水困摧之。告贷飞书至，我穷无能贻。吾党有卢子，一诺无余辞，倾囊出所有，将饱水一杯。吾党有肖子，笑曰叫化才！不须更远走，可乞吾厨来。嗟肖更何乞？为作乞食诗。 （其一）

辞世日以远，冉冉深山居。一肖并二卢，三人共友于。[此肖诗意]上班出晨旭，下班及西隅。班余互相访，往往遇中途。功成惘然去，范蠡有西湖，我辈复何有？三径自萧疏。扶携来酒肆，十斗无赢馀。酒尽笑相顾，各各空空如。 （其二）

愿言出游览，野僻靡不之。荒溪清可漱，老松有夙期。得酒随地住，盘桓无日时。古谓清欢好，岂不尽在兹？[东坡句：人间有味是清欢。予每常饮游，辄诵此句不辍口。]未醉且谋醉，已醉骋佳辞。人间在何许？自问复自疑。 （其三）


往建新农场探哨子，待渡洞庭湖滨，因忆八四年同学辈游君山，初过此渡，今十三年矣。

髯髭种种满尘攀，又驻惊车待渡船。碧落疑生原上草，平湖正作地中天。远而愈远飞孤鸟，来不复来忆少年。想见君山丛苇似：当时语笑嫩如烟。


予往临湘，倚车窗假寐，遂梦与薛辈驱车欲观海，车中议论激烈，为赋诗云：踪迹未随槎入汉，心胸先替海生潮。然左回右折，终未至海而醒。梦中句盖昔年往天津观海车中断句，久已忘失者，遂为补足。或舟车，或步行，将有所往，而卒不能达，此予所屡梦者。不特梦也，醒中亦岂异是。

相逢尚逞少年豪，快斥惊车疾劲镖。踪迹未随槎入汉，心胸先替海生潮。嗟车与梦一时醒，使海如人千里遥。斯世所求例如此，求将及处遂烟消。


世界

世界视吾一蚤虱，吾侬自视颇消魂。平平仄仄推敲客，凸凸凹凹摔打人。吃大锅饭差活命，做小说家未死心。看看而立而何立？但有巉巉骨立身。


醉与肖谈少日事，及明既醒，为赋二章，首章肖，次章己

推变随时命也夫，中年曲折事临头。人生自古书镌板，志决从今磨转牛。干蛊父衰兼病疾，于归妇幼待雕锼。少年欲忆犹堪忆，但是情怀不可留。 （其一）

循回旦暮未曾闲，十载荒唐酒隐间。[李白自谓：“酒隐安陆，蹉跎十年。”酒隐二字真堪为余写照，正十年矣。]岂有人来空冀北？犹将梦去强图南。安归安归问终古，觅路觅路尽生年。六合苍茫幸余子，不然孤泣与谁看。 （其二）


婵娟

婵娟冉冉实邪虚？蓬丈辽辽路莫驱。几见磨砖成玉镜？矢将填海作通衢。易抛无过要荒地，难测犹求径寸区。太息吾生安事此？老来回想应多馀。[“要荒、径寸”亦作“天下、此中”]


盈盈

盈盈陌上未桑青，束束心中茧已成。欲忍衷情如忍死，为求游女过求生。鸿濛寄意迷难辨，渤澥量波恨较深。昨夜微言心半露，又疑梦境不分明。


沉哀。十二月十九夜作

沉哀如囚牢，奔突不得出。两岁穷煎熬，一日过一劫。为生既寡欢，视死岂更怯：不如燔天火，与牢共焚灭。荡荡自由天，青空无尽碧；咫尺似可往，相隔此咫尺。精卫激我志，共工假我力，毅然卓微躯，訇以头抢壁。颓溃万瓦残，摧拉椽檩辟。苍原渺无垠，肆我狂奔逸。此境是何境？今夕复何夕？自此随所为，忽尔茫然立：虚空天地间，将安宿我迹！


似即生日夜作

不知者谓我何求，知我者谓我心忧。我自知否不知否？廿八年来问未休。 （其一）

微云月色夜寒荒，独立长秋顾八方。总觉浮生如有待，问待何物自茫茫。 （其二）

昆仑之高不可及，九域之大行谁俦？我戴我头佩我剑，挈我心中万古愁。 （其三）

古人已古后人后，更厕其间谁欤某。临风独啸海潮生，啸余自向山中土。 （其四）


八月二十九病起秋来，聊为赋此。

病起衰躯正觉秋，前溪苔石小淹留。清流冉冉风泠细，两样深寒入怅惆。 （其一）

红妆照水百娇柔，可耐南塘一夜秋？荷叶不知荷落尽，风中摇曳自悠悠。[王献忠云：三句“荷落尽”不若“花落尽”，意较醒豁。] （其二）


华容堤溃，忧王、薛甚亟，作书问讯，王信至却寄。

书来三页肠千折，问我幽居事短长。材不材间一身老，世出世法两般忘。友于山鬼和穷鬼，空却钱囊作酒囊。日居月诸临下土，与之共驶是吾方。 （其一）

落落登山日远望，故人宛在水中央。当君巨浸稽天日，我欲浮槎泛海航。一夕三回惊梦寐，十年二鬓忆沧桑。书来无恙兀然立，其喜其悲两断肠。[已与贺寿约同往华容，欲访王薛兼观水也，临时以事不得行。是日钱粮湖复溃，苟成行，亦将阻不能归矣。] （其二）

万户家园一夜收，百年仅见此洪流。嗟身不遇神禹世，幸屋安于诺亚舟。觉苍生哭如己哭，况戚族求唯吾求。钱囊散尽知君笑：正好为躯戒酒瓯。[来书云其家幸而不溃，危亦在眉睫，犹日闭门饮酒吃肉。然亲戚太半罹水，薄蓄为之散尽。又君屡以酒戒予，故末句亦以此为报焉。] （其三）


李智国归自海南，自此不去。共饮至深夜，更聊至六时半，彼等熟独作此诗，醉笔不知何语。

秋气森森落洞庭，孤怀正赖故人申。三年瀚海飘回燕，一夜沧桑辗转心。且幸从今杯盏共，不妨回首别离频。倩看菊叶疏篱畔，似识君来早放金。


中秋夜与肖卢饮于三中操坪月下，及夜之深，尚有吉它数人未去，呼与共饮，更相酣歌。

群山肃立如恭朝，少焉月出苍旻高。碧空九域洞肝胆，流光飞霰分毫毛。二三子醉意未惬，蟾蜍扣户如邀招。长坪万丈展平海，于中簇簇生蓬蒿。携杯藉草兴曷极，秋蛩杂沓排笙箫。桂花白色如月色，月中随堕随风飘；宕荡迷蒙不可见，但觉香涌如奔潮。坪东少年愈狂逸，吉他歌曲纷鸣嘈。远声微笑听不足，相呼一语同吾曹。快拨惊雷滚天宇，指如阵马驰弦槽。使我舞蹈不自识，一杯咽尽东溟涛。推琴昂首撇然去，不通名姓为期交；相逢一乐意已足，安用俗态相烦嚣。夜深月色愈深烈，秋风婉转吹萧骚。相扶归去清衾底，短梦应入广寒遥。


后窗崖中孤树为薪者斫去

芙子立崖半，十年共朝夕。始见尚幼株，婀娜不及膝。渐长生意成，数叶逢春碧。秋风飒沓来，糁玉纷叠积。横躯将入窗，举手抚可及。我坐萧窗前，相对恒闵默。中心交有语，岂待口舌力？浮世繁尘嚣，落落惘中臆；知天特生子，以慰我岑寂。岁华翻循转，少年忽三十。壮怀日益删，朋亲日以失。唯子契素心，百变愈莫逆。将与子谐老，共作尘寰客；岂意中道分，一旦遭斧辟！遗骸堕淤泥，青枝就朽灭。摧裂我肠肝，寸寸不可拾。天既予我欢，何故更夺扼？岂天好播弄，戏我如簸箦？转视苍苔间，遗根尚在石；或者阳春回，新枝重茁立。从此日千回，为子浇泉液。


不知

不知我者谓我狂，知者可谓我中伤？电子信息时代里，古书独握泪沱滂。



卷十二 一九九七年


三月某日共肖夫妇并卢出作随意游，随记所历。久不作诗，手拙如脚矣

一亩湖滩绿可看，正从冬雪夺春还。眼中新草参枯草，心底中年杂少年。 （其一）

春山鸟啭往相还，剩欲吟诗意已阑。隔岸菜花黄十里，能书长卷地天间。 （其二）


梦至君山

敝服飘萧满面埃，碧风吹草浪相推。古今自变春随在，天地俱空我独来。故迹茫茫沙上字，前程渺渺望中梅。儿童岂识予悲喜？又逐东君笑打追。


工段台阶侧有剑兰，向不留意，忽相亲近，遂伤指，为赋。

花草态媚皆女奴，此物气卓真丈夫。怒发指天谁敢侮？万剑挺拔闻嗔呼。苍天浩渺浮云浮，国蠹不平无时无，汝安局脊栏干下，千年自守一身躯？


春日作

前山对面绿都成，一角风庭静可人。长日消磨桐影下，抛书时听落花声。


五月二日共肖、卢临湘长安河作半日游，得佳石若许，乃择其尤者作此赠肖

碧空爽落如平芜，沧海横贯远难摹。自天降海大鲸粗，海下历历见头躯；尚余巨尾扬天隅，势将击海惊若禺。鲸背二人分腴癯，头露身没如浮凫；似相私语两含颅，远莫能听唯喁呜。此二公将何往欤，是蓬莱圆峤抑方壶？天中二龙为前驱，昂首怒爪森髭须，云蒸霞蔚交盘纡。公乎公乎，此真无何有乡作无心之游乎。大鲸来历吾知渠，庄生大鹏昔南图，既至所达还为鱼；六龙夭矫日所舆，为公特地分其馀。唯此二公形模糊，岂任公子与龙伯徒？或仲尼之道行无涂，共由飘海逞浮桴？抑范蠡之逋，携西子之姝，兴油然而来自五湖？四子伧俗皆蔑如，不为名奴即利奴；大夫胸次瑕掩瑜，既解扁舟离姑苏，然而终竟为陶朱；安能弃天下如麦麸，秉六气之辨而游乎空虚？唯吾与子向皆愚，浑沌不凿心不居；举世熙攘向铜趋，此二公非子我孰能当诸？勿更多言滞须臾，九渊浩渺遍寰区，无何有乡何所无，鲸汝随往皆通衢。


予至嗜草莓，积年所啖无算，而不曾为赋一首，彼亦将有昧恩之怨。昨醉中共肖山行，新莓始茁，快饱半蓬，稍解两年之馋。夜更以之佐酒，复大醉。今乃赋此。

深山百折许谁寻，棘刺重重护汝身。好物天悭古如此，不经艰险味难真。 （其一）

荔枝倾动帝王尊，桃李沿阶积世尘。共笑佳人在幽谷，不居幽谷岂佳人！ （其二）

处幽渊兮怀孤贞，嗟所望兮素心人。君不来兮吾已落，纷如坠兮泪红深。 （其三）


九七年七月二十九抄成《后十日梦》随题其末。

欲辍弦歌恨不能，将心掷鼎与谁烹？人间断梦飘天海，望里故园隔汉津。一住一归千宛转，其歌其哭两瞢腾。书成莫幸烦忧了，自亦书边梦里人。


四月作二绝。

记呼人醒偃双眉，两段霞纱护隐微。自不分离仍不合，一生相看两平飞。 （其一）

十年断续偶相违，中有层帷不可窥。叵耐重逢春雨里，不成欢喜不成悲。 （其二）


绝句

牛溲马勃随人弃，狗苟蝇营谢不能。天载吾名坡岭上，诏吾溪石住今生。[所居地名“青山坡”，后省呼“青坡”] （其一）

酡而醉者卧垆边，顾而笑者满人间。二三子来扶我起，倾囊为付酒家钱。[卢智晖、肖健为余偿酒家宿债，盖已屡屡。] （其二）

前溪日逐涨蛙声，醉里相携步未平。泥下鳅条岩下蟹，爱君当不怪烹君。 （其三）

宵宵长梦故人来，海思云怀未算哀。却恐昏眊心涸尽，前情纵忆不能悲。 （其四）

阆苑帘开一瞥窥，檀香幽渺许谁陪。少年才调颓然尽，误却凭栏百折眉。 （其五）


无题

年年痴守复痴寻，浑似青蝇扑牖身。欲进安能退安忍，此心无属梦无根。茫茫万里春谁看？莽莽千丝鬓自抻。一夜已兼今去世，岂须终古始摧魂。


醉起共卢往鸡笼山寻六伢，书所见。稿佚只存二首

微雨润丛林，村庄静如失。随地系闲牛，终日啮草迹。客来不相惊，扬首偶一瞥。早稻既近黄，新秧亦已立。饱食无稍怠，正须借尔力。 （其一）

四五户相聚，在小山之侧。斜林纷掩映，李枣正茁茁。对面苍然湖，远远送凉意。池塘生微波，时见捶衣石。主妇携篮来，躬身拂琼碧。住手忽一听，禾鸡鸣树隙。 （其二）


十一月十二夜中班归赋

中夜自班返，微雨布归涂。洒扫如不及，更濯吾鬓须。清风傥然至，过树翻裙裾。薄寒中肤颊，凉静中心区。我作八时许，目倦兼身躯，得此若酣酒，熨妥千展舒。劳生食己力，日夕苍山居。出入视山鸟，过此安求欤。四周静荒古，大黑包无馀。自听鞋履响，冉冉回坳隅。


十一月二十四夜零点将晨雨作闻雷

冬夜栗深寒，黑雨苍茫来。玄云包宇宙，雷响奔沉哀。如失婴之母，如失母之孩，穷呼肝肠裂，应答相寻追。忽在天之北，忽在天南陲，闻声不得见，探索徒背乖。久听感悲怆，伫立楼南阶。嗷嗷愈激烈，大黑何忍哉。猛醒天象耳，托兴如赃栽；幸天不我罪，一笑收雨回。哀声遂尔寂，余响犹喧豗。忽忆上邪句，我亦泪盈腮。


卢智晖处醉作

少年狂放近来收，未减悲凉意怎休。譬拾江潮入茶鼎，腹里惊涛万折流。


冬日作

秋梦未能深，西风转为北。如屠刮彘毛，万山欲尽割。雪意盘虚空，作云千里塞，数日游不下，势若以威胁。枯瘁凋山溪，历落峙群石，层苔老不来，风化欲齑末。仰首观山形，摧颓将坍跌。其上斑驳痕，晦暗混众色。跃跃山禽飞，喳喳鸣不歇。蹦蹴群柯醒，欢意荡涧隙。维鸟自有心，吾人瞢不识。但抱茫然愁，中怀滞郁结。造化推飙轮，转转相循迭。春来冬复往，彼岂有欣戚？山亦何尝悲，鸟欢亦不实。请以一杯酒，溶化我中臆。


卷十三 一九九八年


元旦卢智晖拽游君山。其同学丁、王共，游毕送二人归株州。

相逢一日许为难，七十二峰遍与探。交臂而过人海里，回头已渺雪鸿般。冬茶寂寂心全苦，古竹依依面更斑。[湘妃竹为君山名产。与王共嚼茶花，其味清苦。]闻道湘妃灵尚在，独看龙女怎能堪。


君山作

微茫一沫浮沧海，自古君山与浪推。七十多峰如此绿，三千许坳为谁岿。年头年尾心尤重，人去人来景况非。独倚斜阳湖上望，孤鸥自远自翔飞。 （其一）

当年诗句已龙飞，重到卢郎梦更非。醉里拏舟醒又止，水天迷渺欲安归。 （其二）


君山归记所历

重重君山道，少日所游历。今更与子来，苍髯满双颊。冷冷茶花开，盈盈竹泪积；冬日苍茫横，万峰渺然寂。中心不自持，惘惘如昏夕。孰解释吾怀？一语清旭日。相携履峰颠，怵惕度危石。眼底无边湖，直通东海碧；断岸谁家舟，随波相荡泊；欲与子共逝，片帆天地隙。[此诗眼底以下尝佚，为补作，亦存此：平湖坦然开，远入天地隙。缅想古洞宾，飞去无形迹。平生志尚存，龌龊遂三十。苟不自振兴，啮脐将莫及。徘徊问子心，可能同一楫？明日春风吹，片帆共天碧。] （其一）

欲别已纷纭，当别心安适？何况别已成，惊车去如掷。车去不可回，此心不可拾，天地无穷间，茫茫剩大黑。 （其二）

君住潇湘南，我住潇湘北。道路不云远，千里阻已隔。相逢偶然间，相思遂若失。回数相共时，倏然只一日。大地渺无边，一年一回迭，尘世久莫待，万年一灰劫。我欲重寻子，终古无其术。 （其三）


正月初一归自临湘记青坡景。

吹面风来已不寒，太阳光暖似能燃。山阳雪尽山阴白，正得冬春两并看。


惊心

惊心岁晚千峰死，又到春初万草苏。一劫一回人一病，江山今古自无殊。


与冯金荣钓不获。

一曲青山角，涨吞新草痕。云阴凫水过，蝶翅竞风平。听鸟浮标静，翻鱼坐客惊。[鱼但跃浪而不咬钩。]归来自相笑，三尾寸长鳞。


清明作

雨风爆竹满山岑，岂不怀归万里心。我亦有家家有墓，两般残破与谁论。

昔我先君欲自树，自树不成乃树吾。我今三十尚如此，两辈同来仆一涂。 （其一）

当我思翁泪枯日，想翁忧我更难排。呵天不仁问不语，掘地无泉斫地哀。 （其二）

而立而仆两不异，其生其死本然同。一樽欲作江湖忘，翁无我痛我无翁。 （其三）


四月三共李智国饮大醉作。

居家楚之北，正值江以南。山空劳水补，屋小得窗宽。北牖琴挂壁，南阮裈悬竿。故人犹不弃，樽酒共陶然。


红楼。

红楼三载苦徘徊，叠翠堆烟觅几回。环佩微闻春水渺，衣裙偶觑琐窗开。千门扣尽千重锁，一日真成一劫捱。久欲相抛抛自可，已然无路可归来。


山居

乞食犹须仰世尘，可怜工业大文明。笼翎诺诺教圆舌，踞顶层层尽小人。赖有西山朝气爽，吹成北牖午风清。此间可老平生未？长夜梦回自抚心。


五月二十二夜零点班中饮，忆旧游作此，欲寄王江华

云溪隐士居，时有侠客到。背上大麻袋，[王某次来，背一麻袋，所盛何物，则已不记。邻舍大笑，而王怡然，予喜之不置。]手中剑出鞘。呜呼万人敌，孰敢与论讨？十步杀一人，千里皆芥草。昂然破我门，赤血盈衣缟。亟呼酒来斟，五斗始长啸。吁戏十年事，只今怆已渺。两年不一见，相思忧如捣。狂醉处尚在，屡为秋叶扫。记否当时言？“海上四孤岛。”砉然没者三，唯予尚孤矫。海上何所有？浪腾与日燎；海下复何有？美人鱼在抱。遂共美人鱼，直向黑甜觉，弃置云溪人，几若亡是了。日与时光流，随水飘萍藻。人三十而立，我三十而倒。万里苍山多，万岁韶光少，欲倒向何处？唯有杯中好。期子一来欢，卧醉枕山峤。


共卢醉往肖，卢途中命作诗，口号诵之，以为进行曲。时卢有大无可如何之事

长愁复长愁，长愁使心老，君看心如叶，不值秋风扫。

长欢复长欢，长欢心欲飞，君看心如叶，不假秋风吹。


提壶劝酒歌

山中有客名提壶，劝我沽酒行山隅：“山前山后云卷舒，山上山下尾毕逋，与公相得无龃龉，此时不饮将何如？山溪山石随公趋，山鬼山魈捋公须，为公妩媚将公扶，公如不醉岂非愚！出山三里溪先污，隔山十里唯通衢。卖笑鬻歌金有馀，吓鹓舐痔人人车；食人譬食鸡犬猪，避山如避弹雷区。岂公所好容公居？公如有尾宁泥涂。携筇独屐行崎岖，公无美酒谁呴濡？南山北山姑置诸，东山西山亦无殊；[终南山、北山移文、西山朝来致有爽气、安石东山。]樵山弋山唯公需，公苟有酒何所无。我无佳物赠公娱，提此三壶任公驱：酒壶其一系公襦，莫失莫忘公友于；唾壶其二公之奴，半酣能击歌呜呜；药壶其三中宽虚，公既醉矣眠公躯。更有一壶不劳予，山中日醉神踌躇，赤松洪崖无公逾，公所居山不即方壶乎。”


八月一夜中班坐卫生所小院抽烟作

丛蒿高下夜糊模，一二孤星且当河。月出云边树亦喜，自娱清影拽枝柯。 （其一）

隔栏灯火太繁频，月色微茫满草坪。百种虫嘈辨不得，我皆听作小箫声。 （其二）

浅暝馀温夜未宁，栏边远远过车尘。寻余直到深丛底，一朵幽萤是故人。 （其三）


冬梅三首

南山格磔归林鸟，北岭栖迟入岫云；两间一树梅花白，可亦春边来去身？ （其一）

杞棘重重路百萦，独守长冬冷淡心。纵能躲得春相觅，可能躲得觅春人？ （其二）

穴处崖居水作邻，日暮天寒翠竹深。我除君外谁堪觅？更除我外谁觅君。 （其三）


五月十四夜观《泰坦尼克号》后偶与共坐。

相对犹能两笑言，浑无一句与情关。此心怅似焚馀烛，火灭烟消泪未干。


偶翻旧稿，见九五年绝句：“定当归去故家楼，梦里先来种木奴。异日小窗读周易，可从窗内一抬头。”“十年前景恣重游，更为归来预作图。梦里一身归枕在，故家新计两虚无。”异日句梦中所作，盖尝梦掘香椒幼株，欲种故家后窗外，而终不就。因忆故家后窗外实尝有一树，似为桃，已近枯，亦未见着果。时先君行弃世，毁悴无形，常负手徜徉其下，摩娑不止，如不堪者。树侧为邻家进舟爹茅厕，先君病肺病痔，每如厕，必时许乃出，护裤于腰，倚树喘息久之，乃徐徐系带。予恒自窗内见之。子尚孩而己将入墓，乞食无地，托孤无人，将何以堪乎！今十四五年矣，人树两亡矣。予更赋三章，泣漫乎纸。

人已枯灯树枯木，当时衰飒两扶将；摇摇扶入斜阳里，缓缓相扶向北邙。 （其一）

已缺羹汤况药汤，辞家我更似蓬翔。尚能乞汝扶翁住，哪识扶翁去北邙！ （其二）

十四年人树两亡，当时情景想犹伤：渐扶渐缓斜阳里，渐缓犹扶渐北邙。 （其三）


九月十五日快雨诗

梦中烈日攀崎岖，忽然失手堕潭湖。泻瀑喧豗冷入骨，惊醒快雨掩窗隙。风吹入窗满藤床，桌上书稿纷淋浪。急起收书险失足，汗毛倒竖体生粟。开门出看天地无，太古鸿蒙游模糊，一二隐约其山乎？须臾上下渐相析，似有盘古巨斧辟，云翻雾煮灏流急。谁持巨笔描苍冥，愈描愈觉似山形，自隐而显山渐成，自远而近及诸庭。恶暑百日乞秋苦，一雨为秋导前路，君看天边云开处，衣袂飘飘已来渡。


班中出对面废坪水杉下独酌

雨过惊起蛙如雷，草虫嘲哳声幽哀。云隙泛光月欲出，谁为扫尽浮云堆？忽然奔走如传檄，浩荡冷碧青冥开。孤蟾四顾颇寂寞，一星旁缀如相陪。水杉锥卓指远宇，流萤曲折游蒿莱。携酒试出杉影下，藉石小酌欢无涯。尻膝芒鞋半已湿，清风爽至吹吾杯。此景独乐似可惜，故人洒落安在哉。


共卢饮作，时皆钱尽

巨厦煌煌轿车疾，其旁赊饮两顽愚。我除债外无长物，君只杯边是勇夫。大道沉沦平莽海，小人跋扈走狂鱼。醉余但喜重阳近，一笑同来灌菊株。


醉作

沽酒村中来，得酒村中住。村里满葡萄，村人为架树。藤长不能制，沿树上屋宇。瓦上千叶开，粲若十八女。握酒重行行，行行出村去。村外小溪横，水低桥高举。桥面如鞋宽，桥底波容与。相隔等层霄，欲步心先惧。且坐桥头石，更酌一杯许。不知谁家犬，来舔吾足履。淡淡天中云，忽忽微来雨。遂醉不知归，时饮溪中水。


荷落

叶生风声润，叶老风声干。万荷摇落夜，惆怅想江南。


秋日偶书

梧桐好叶未思黄，偶觉微寒品又亡。向暮蜻蜓独飞倦，一双老翅似难扛。 （其一）

寻秋宛转过林冈，满眼青葱夏尚长。一页轻云浮野水，想应知着水微凉。 （其二）

沿溪石漱水粼粼，自劝闲中冷淡身。饮到黄昏微醉后，枫边细坐待秋声。 （其三）

草色犹青态渐僵，菊花含默孕微香。农人何日收秋稻？腾出空垄卧夕阳。 （其四）

萧疏几茎短垂丝，想见纷披绿叶时。舞尽春风鸣尽夏，秋边独立自沉思。[柳也。] （其五）

结队山羊避人走，登山野蔓与山长。崖前莫笑孤松老，觳觫犹堪挂夕阳。 （其六）


记梦

苍穹其上水其下，此景何时能再哉。雌霓云边追雨至，雄风海上唤涛来。竟陪蒋诩埋三径，不挈卢敖出九垓。行到中天缘底事，忽然回首望尘埃。


九月某夜独唱黄自佛曲《花非花》作。其词首阕用白傅《花非花》次阕曰：

水中月，镜中花，幻非真，无来去。是真是幻两俱离，觅取浮生归宿处。

佛曲信飏飘，明月生沧海。上下两空明，一舟自欸乃。


刑天

吁嗟刑天雄，独持干戚舞。岂以头颅斫，乃遂馁其武。叱咤发于脐，怒目假之乳。日色忽如病，寒飙冻酷暑；众宿惊骇逃，譬风中雪雨；祝融栗南陬，烛龙死北宇。更谁相临观，两斗帝与汝。我来忽万载，古姿不能睹。宇宙无纷纭，循循若柔女；荡荡苍冥青，渰渰大地俯；安有毫发踪，存汝狂莽度？昂首欲四诘，子竟胜与负？子胜将如何？子负定如许：崩折不周山，方圆尽摧腐。穷诘不得答，怅立如颓堵。喧哗百人来，拍手争笑侮：“风发不可疗，亦愚不可喻？好狗不当衢，子勿碍吾路。”撇然弃之归，掩泪悲千古。


金农诗云：“故人笑比中庭树，一日秋风一日疏。”似指故人物故。予虽无此，而故人日散，殆亦相类。赋此首。

庭下泡桐常落落，故人每至坐桐阴。而今流散故人尽，剩有疏桐是故人。


十月二十七得王江华信作。

穷秋寂历弥苍穹，横霜着树消残红。昨夜长风万里起，吹君一信如飘蓬。崖中孤蛰栖寒虫，返往踯躅神迷蒙。犹有故人淡相忆，泣数行下奔山洪。昔年箫剑飞霓虹，狗屠并肘龙蟠胸，岂有眼顾路旁子，燕歌浪谑长街中。[尝与君醉中各持大瓶，且行且饮于岳阳市通衢中]往者已往长流东，来者未来谁能同，后之视今今犹昔，早知来往皆虚空。箫腐剑折谁为雄，稻粱日日趋凡庸，犹恐余怀消不尽，夜夜浪掷玻璃盅。时出溪石鱼虾丰，醉余颓抚千年松。不意行到穷途住，依然一恸平生衷。佳儿好妇抚相从，画棋敲钓何融融，勿学云溪迷路客，行年三十先成翁。


卷十四 一九九九年


忽雨

忽雨忽风狂不住，徘徊日日望穷天。山深冷屋邻狐兔，岁暮枯怀等草菅。每忆平生能了了，何堪梦幻一年年。梧桐细蕾茸然动，知道春来又瞬间。


立春日与卢饮间偶书

壮怀绮想已全删，从此渊明守一椽。海雨天风狂骤夜，一樽斜倚菊花前。


岳阳楼

楼头扰扰摩肩踵，楼外风栏独倚身。云梦泽连沧海水，微茫思接古人心。三山彭祖生还死，一舸杜陵病也贫？似立西空无限意，斜阳回眼看寰尘。


始春二三月似夏，继冷雨相绵，寒殆烈于冬，对坳桃花爽然凋矣

平时三月尚春寒，百草千菲滞不还。几片桃花飘已尽，更飘风雨与谁看。 （其一）

小窗淅沥幽谁听，长夜枯书已倦看。短梦萧寥携薄雨，相将去作万家寒。 （其二）


病中半夜起作

崖下柴扉如穴处，青苔野蔓满阶同。花开夜雨微茫里，病起春窗冷淡中。欲觅嵚崎五禽戏，时依偃蹇六朝松。故人后日书相问，寄与枫山一叶红。


春日车行见枯藤作

桃光媚媚柳柔柔，隔岁枯藤老树头。似有孤心无尽思，不随春色结同谋。 （其一）

空坂车来暮已长，二三村落在苍茫。小塘一镜昏如许，犹鉴天光与地光。 （其二）


作文戏书

痴向虚空镂影声，荒唐满纸认难真。三旬九食穷差近，一字千金愧未能。待贾而沽游孔子，藏舟于壑想庄生。夜闻鼠啮评斯语：此味尝来怪莫伦。[稿屡出游，而犹藏椟，窃攀庄孔以为吾气派。]


记梦中景

十年重见又重分，送行怎不怆心魂！送过荷塘三十里，一步一朵一凋零。

[亦作：十年重见又重分，十里荷塘苦送行。一步一行荷一朵，一行一朵一凋零。]


注：梦与人重逢复别，送之于长堤。堤侧红荷卓卓，漫漫满湖。予偶一顾之，见足迹所过之处，莲花尽坠，愈前而愈坠，随行而随坠，前顾则红光接天，后顾则焦枯无际。予指以示其人曰：此何故乎，此何故乎。醒为作诗，而不能传其状，复改之，犹不能追其意。及吾尚在，此景固存吾心底，殆吾既灭，时空茫茫，而此景永不复作矣。因附数语，聊记所憾于此。


蒲公英

蒲公英，何飞飞，南复北，去复回。天长地阔望不见，随风荡簸天地陲。今年落此浦头结根种，明年夫何弃此而他为。彷徨寻觅，如魂魄失，虽有恒怀，错莫其迹，嗟嗟乎安识汝之指归。蒲公英，飞何苦，今生循此不归路，他生尚汲汲而来寻其故。


某夜共王、曾为十年前此日饮，皆大醉。明日赋此。

十载之前火一燎，迄今胸腑尚枯焦。牧民不过愚民术，黔首须临斩首刀。黑白棕黄人有种，古今中外例难逃。谁能更记当时血，举国钱狂走浪涛。


龙源水库作。同者肖卢王献忠。

谁挟北海超泰山，来掷龙源石壁间。老猿千岁惊且叹，如此浩瀚吾不谙。长松万丈沦波底，熊咆虎啸愁移迁。潜流浸浸蚀地轴，狂鱼跃水啖苍天。三十年事嗟已往，我来渺渺平湖潭。居人堤上居已惯，出入弃车行平船。儿童旦夕狎清水，与人疏远与鱼安。二三子亦返童少，脱裤裸臂奔如颠。扑蹶如天堕陨石，荡簸水府风吹烟。溅溅者浪戏吾骨，远远者岛观旁边；举手似可攫而至，穷划力竭不能探。曾家古道古未有，小艇迎过百洄湾。携壶置馔笑相语，临水拂石排杯盘。日暮人散微雨作，湖风凉绝如可餐。水墨来染山与水，柔烟妖翠两不堪。此乐哪厌百回品，一年一至非频繁。明年我欲更远走，烟中惆怅药姑寒。


莲塘

幽隅一角静堪怜，碧叶盈盈飐浅湾。明日有花携酒好，此间无佛住心难。微茫独看归巢鸟，冷落谁陪入夜山。一霎荒云生暮雨，与人心境各深寒。[按盈盈原作莲伸，莼鲈兄摘之。]


夏日记景。

炙日煌煌可奈何，微云一朵正前坡。颈中忽觉冰凉透，急举头时雨已过。


和陶《归园田居》。稿残只剩二首。

云溪在何许，溪上有青山。溪山两相看，彼此共千年。不必山如华，不必溪如渊；略具水山形，遂可居其间。洋洋沿溪水，其下接畴田；曲曲攀山石，其上白云闲。随步呷杯酒，吸我囊中烟。麂兔不相避，松鼠游枝颠。好风时一过，人兽适欣然。山顶小坐憩，万峰来吾前。 （其一）

在班如牢囚，及归脱羁鞅。闭门遂一日，渊默耽冥想。时复黄昏出，孤径成独往。遥遥白云深，啅啅禽声长。彼途愈曲仄，我心愈宽广。忽见野塘荷，二三在草莽。 （其二）


暴雨作

蝉啼鸟答自悠哉，忽尔长风振九垓。天挟奇峰超水去，[云也]雨驱阵马踏山来。人间不过争蛮触，帝力何须助鼓雷。不见虚堂闲袖手，有人微笑正持杯？


九月十七钓茶港

藻荇连江水曲欹，败荷一角听风吹。悬浮终日静如梦，仰首时看白鸟飞。 （其一）

三五垂杨向水低，斜风细雨满秋堤。想应日旰鱼虾饱，隔岸禾鸡自在啼。 （其二）

攻城守土两贪婪，冷淡桐江正刺船。可笑磻溪姜老朽，一竿只欲钓江山。 （其三）


送人归乡之北。时约游岳阳楼以为别，既会而不果游，故以洞庭湖起兴。九月。

相逢偶尔别如何，嫋嫋秋风木叶多。可惜洞庭千里水，不能通到古黄河。


继得来书，款款之怀，亦以后会不再为言，寄此相解。

感君深意恨君匆，南北关山几万重。河与长江俱入海，他年未必不重逢。


枯坐姐处，穷极无聊，时王丽学打毛衣，记其景。

上门无客犹当守，且试新技持毛衣。近市繁声入窗小，远天空景随暮低。似此双针算有事，偶然一句哼无题。［其词用李商隐“相见时难别亦难”］灯幽渐觉神微渺，背光隐约见斜眉。


秋阴。

秋阴薄雨雾般霏，鸟湿茸毛倦不飞。已染梧光未收稻，嫩黄垄里两相陪。


十一月肖将往故乡宁乡，作此赠之

忆同君走千山里，处处苍崖隐虎熊。小屋欹倾松腋下，横溪断续石槽中。春醪正醉迷归路，酣梦遂醒失去鸿。[肖小舅家饮醉，及上车行数里始醒。今之视昔游，亦如是耳。]此去因君劳问取，奇材飞化想成龙。[肖姑妈家外溪中拾石，其至佳者未及携归，已佚。] （其一）

君家族戚居崖穴，朴似羲皇上世人。夜话红炉柴木火，晨炊青菜藿藜羹。[肖大舅家事景也。]嗟余客醉家家酒，暖此萍飘岁岁心。早为重来种棕树，可堪羁绁正埃尘。[种于肖堂兄爱哥家外。] （其二）

草塘浑浊鱼虾隐，与子山行下屋阶。冬来杂木枝都硬，老去姨娘背已歪。戏语竟招长夜累，隔年亲送小鞋来。此情欲报将何报？短纸微诗读自哀。[肖姨娘背驼几如直角，尚能做鞋，为肖与我各制一双，后肖家有事，来携之。彼时谈此，戏言耳，孰谓果累此老人哉。] （其三）


冬日卫生所侧对野菊。

一叶来飘醒众林，寒蝉暮蟋久都喑。冬风万里弥天下，篱角幽花独自春。


闻鸟。

冬暮尚独寻，深寒入骨刺。鸟舌竞鲜新，似知春将至。大雪正缓飘，态如闲行者。众鸟相逐飞，欢声浮满野。


自去

自去飘流万里埃，劝君莫上望乡台。海阔天遥望不见，登台徒使此心哀。


蜃景。[按此首作于一九九八年。]

蜃景微茫浮浩瀚，有人缥缈水云中。早知隔海来无路，每到登高望不穷。敢觅舟因双鬓在，思回首已一生空。遗躯剩葬嵯峨岸，听鼓长潮万古风。



留以存脈 文以致道


留社公众平台微信号：liushe_cn

点击右上方查看官方账号关注

点击题下蓝字关注

扫描二维码关注：

图片
