满江红
持镜者谁，几时被、树髭纷戟。容貌略、如吾年少，恍然相识。十载江湖春鬓冷，风霜频顾摧颜色。算而今非复旧身心，时空隔。    长安道，车尘塞。拼一世，粱稻策。甚当年矫说，唯孤且直。断没司空歌舞分，修颀吾岂如樗栎。笑百年只作旅人间，都堪掷。

临江仙
淅淅数声初度雨，隔窗叩夜清寒。倦怀何事起浮澜。绝知吾与汝，除梦不相关。
心似堂前丹漆柱，还依剥蚀年年。休分锦字到红颜。转期千万绪，经岁淡成烟。

喝火令  时考研中
去去年光速，纷纷髭乱生。几回踽步过高城。长是江湖寂冷，密雨浣尘腥。   
笛断梅边信，龙喑壁上鸣。只应歌酒老生平。怎奈霜寒，怎奈夜青青。怎奈残灯倦梦，吹落满芜庭。

满江红 代初中班主任赠小男生小女生 2010、4、14
汝并来前，听吾讲，且听真者。颇年小，如何学得，心猿意马。两看秋眉偷泄密，况于桌底传罗帕。更红笺小字往来频，都何话。     能几度，春风打。缘深浅，皆随化。便山盟海誓，可能竟也。休道此时相望好，几曾分烛西窗下。算他年终是汝当婚，她须嫁。

水龙吟 怀人 2010-06-02
倦怀独对遥山，芳菲入眼春痕散。平湖水溢，密林翠举，渺烟疏淡。斜日挥金，风檐垂秀，吴宫闲苑。渐莺声催老，门庭换尽，知人正，相思远。    一片情浓谁念。但依依，相看花婉。想君此日，长安行色，騃痴应减。记取重逢，都无片语，属觞低唤。却销凝又是，旧家心绪，逐年还浅。

浣溪沙 赠人 2010-06-12
歧陌阴阴皆绿槐，君行何处结高斋。相看萍水寄生涯。
郑子真岩休久卧，严君平肆可常来。藕花赋罢菊花开。（时为校论坛版主）

满江红 空天使 2010-06-19
海气冲瀛，神桑罥、苍烟落者。便纷然，蜃楼风起、紫霞香惹。青鸟殷勤先达意，飞軿驰送双成驾。怅银屏，恍隔旧年寒，轻罗帕。      依然是，新裙衩。知生世，凭谁嫁。漫红颜难驻，青春难写。千载声名些底事，一宵良景呢喃话。但愁来，斜月满春衣，低低泻。

满江红 为友人作行军词 2010-06-23
横槊中原，问千古、轮回几世。算英雄、风云翻覆，有时曾会。绝域宵鸣寒铁柝，龙庭长拥将军骑。笑冯谖、弹剑赋归来，些些事。      休老尽，平生志。君听取，临岐意。甚红尘苑囿，豢龙池水。诸子情怀殊未减，捐毫且共旃戎誓。约他年、酾酒向东山，翛然醉。

定风波 赠人生日 2010-06-25
眼底风光岁岁新，往来都换旧年人。一径消磨多少意，谁记，寻常聚散总无因。
还被依前深思锁，闲坐，蛙声隔户自殷勤。聊向屏前书数语，兴许，犹能及日寄将君。

最高楼 2010-07-01
林泉意，平素总差池。渐看妄尤非。栖身尘陌风雏老，长安车碾市声归。望江湖，山淡素，水凄迷。
酬一愿、酒酣因梦远。被一例，酒消催梦减。都不似，向来时。邵生瓜换新滋味，渊明菊放旧东篱。但而今，羞指望，怕相思。

醉太平 荷花 2010-07-17
云山雨山，朝寒暮寒。风亭荷叶荒湾。被离离夜烟。
今番去番，蜂传蝶传。已然不惯人前。任吹余坠残。

木兰花 荷花 2010-07-20
晓风一带荒寒水，几叶明珠纷欲坠。枝枝高柄嫩新舒，片片晴云柔乍起。
蜂来蝶往休含意，过了花期谁可记。浮萍第一结知音，再拜青山长伫对。

木兰花 荷花 2010-07-22
兰舟小浦朝烟息，林霭浅涵新雨色。风前翠柄二三枝，叶上明珠千万粒。
平生不借东君力，岂许东君轻主得。开时脉脉瘦尤清，开罢亭亭癯更立。

鹧鸪天 中夜卧西湖 2010-07-24
拂尽烟尘晚更凉，涛生柳岸似沧浪。片云谁令藏新月，一笑情同卧海棠。
垂薄露，打纤裳。隔观灯火满钱塘。从前颇欠风流态，试放今宵些子狂。

思佳客 2010-08-14
一季风花染客尘，十年意气到今身。依然濩落无知己，差可清怀远世人。
春渐老，梦尤新。谁教此日故逢君。明朝准拟期程至，一夜相思候到晨。

思佳客 2010-08-16
门外春残正落花，平湖水色漫天涯。纷纷人语疑君在，处处回廊照日斜。
欹旧梦，数芳华。怀君只隔碧窗纱。可怜望久飞尘坠，一日和愁聚一些。

双双燕 2010-08-21
柳疏春讯，记桃月芳菲，旧时庭庑。差池并翼，一霎翠屏轻度。淡日收残夜雨，趁晴色，闲拈风露。西窗睡晚惊频，梦破啼红深树。     清苦，芜烟几缕。认沧海归来，杏梁尘土。单衣凉鬓，为试等闲朝暮。谁立珠帘看取，被花影，牵愁无数。还应不耐春寒，相对此间成侣。

荆州亭 2010-08-31
已是秋凉天气，不见南飞雁至。打叶数声轻，梧雨才听便碎。
追念近来心事，书满屏前案底。长是望相逢，逢着又教何计。（其一）
一夜秋风恻恻，吹尽江莲红白。流水碧无情，唯解去来终夕。
些事不堪追忆，听断风檐雨滴。漫道有悲欢，叠作流光生涩。（其二）

醉翁操 2010-10-04
轻鬟，嫣然，无言。隔初寒，廉纤，低眸一笑如依前。旧家心绪堪怜，追绮纨。晓梦转阑珊，误几回幽人未眠。     自君别后，零落尘笺。怀君未已，还道山遥水远。折藕花兮姗姗，集桂花兮闲闲，相思焉可传。风清时褰帘，瑶瑟抚秋烟，此情相与云去还。

八声甘州 2010-11-23
尽声声雁字落遥汀，渺渺缀天涯。正荒波沉寂，霜风蚀叶，渐满平沙。入眼芒尘枯涩，谁见旧年华。立久襟衣冷，市火初哗。      江海故人知未，记分携流眄，歧路疏斜。问飞英剪影，念里尚余些？料空怀、十分深意，只如斯、霓影水中奢。都无谓，相逢一度，元自无邪。

金缕曲 岳庙 2010-11-26
谁令新花发？透春寒，冰珠四溅，锈苔双阙。吊客重来千古恨，到此销魂蚀骨。还正对，声声檐铁。拍尽残碑石犹语，是当年，歃血衷肠热。听未已，作呜咽。     中原百战生民竭。待长驱，乌骓蹄健，竟平虏穴。麾下凯歌翻阵雨，不信从教歌歇。剩一曲，满江清噎。为挽钱塘东逝水，卷胥涛，总是忠魂说。听到此，欲心绝。

琵琶仙 垂虹亭，次韵菽子 2010-12-02
沉雾寒江，旧吹香，素带飞霜凝白。毵毵垂柳余青，泠然若相识。秋尽矣、残红堕袅，相寻处、向时吟屐。雁字天长，晚烟剪影，愁结盈尺。     是千岁、虹影清箫，误几许、灵犀往来客。尤似小红歌罢，漫空波流碧。都莫语、词仙前事，放暮舟，一桨风急。认取凉月无声，汐痕轻拍。

荆州亭 元旦前夜接故人短信 2011-1-1
数载缄情未妥，欲弃终究无那。短信忽来时，正向屏前深坐。
应未相关思我，想亦群传些个。恰是我思君，惆怅平添可可。

最高楼 蒹葭 2011-01-09
长相忆，此恨到何时。闲处苦禁持。秋蟾半落霜天外，寒星悄上箔帷低。正无眠，思宛在，水之湄。
空浅浅，一江烟雨隔。空婉婉，一分摇曳色。蒹葭老，白露晞。是谁证得前盟在，吾将洄溯遍天涯。怕天涯，终不见，却迟迟。

浣溪沙  除夜作 2011-02-03
欲诉东风未觅痕，余怀又减一年春。天涯久更阻音尘。 
此夜空怜星散淡，从前支尽梦缤纷。相看谁复素心人。 (其一)
寒夜风吹鬓有痕，年光换去旧青春。不成绚烂委如尘。 
梦破千番皆杳杳，书成百念自纷纷。世间许事可由人。 (其二)
一岁风烟看褪痕，依前情味不关春。周回夜色寂嚣尘。 
山木吟成增怅惘，空花欲落减缤纷。还能几度少年人。 (其三)

绮罗香 赠吴生北去 2011-02-13
柳嫩吹烟，萍微逐水，半日吴江新雨。井驿荒寒，零落枯阑独伫。频送往、前事纷然，甚过眼、韶光如缕。漫追寻、旧岁春前，风亭趁步知交语。     堪怜浮燕家世，怕自生涯北去，音尘难据。讯序相侵，算只湖山长故。休忘了、锦岸飞花，是几回、买舟归路。问君子、来日芳时，与谁共杯醑。

柳梢青 梅花 2011-2-26
轻帘拂影。柔枝乍坼，吹香一径。隔岁余寒，孟春心事，东君能醒。
飞来绮槛疏棂，又谁把，今生约定。断雨零风，有人来未，但无聊等。

满江红 空天使，次前韵 2011-03-21
麝水萦香，风帘卷、是何人者。正低回，沉吟未定、悄将恨惹。旧院杨花吹还瘦，飘残又逐春归驾。甚盈盈，不解向人前，沾罗帕。    纤腰减，犹轻衩。因缘误，流光嫁。剩许多遗憾，随人书写。梦雨灵风各无意，清轩冷月谁堪话。为年年，愁闷满平芜，青如泻。

金缕曲 次韵答啦导 2011-3-16
未老先衰矣。几学他，怜花殢酒，掩樽垂泪。草草吟成风与月，最是闭门无己。虚落得，枯虫满纸。说尽今生无限恨，渐说来、三世皆如此。昨方罢，今复始。      都缘饱后无余事。更非关，曲肱饮水，闻韶忘味。或者长甘人白眼，所以溺之而已。逞微才，也须成累。多谢使君今奉劝，百不能、久囿闲愁地。减磨琢，倾两耳。

水调歌头 送友人从军 2011-04-03
壮气南山坼，凌厉动飞沙。金羁铁骑边去，占募向天涯。百越古来多瘴，万里家山更远，举目堕飞鸦。江海平生志，正用好年华。     酹羽觞，提长剑，斩龙蛇。喧喧宇内未靖，寒柝夜须挝。虎颈燕颔休负，最要飞而食肉，行处即为家。堪笑商山客，岁月寄芝霞。

木兰花 五月 2011.4.5
玻璃转落光斑碎，五月阳光清似水。牵牛开在紫藤阴，岁月游离茶盏里。
有些故事都忘记，可是酒痕无处洗。有些歌已不常听，可是总能回想起。

荆州亭 2011.4.5
找个远方归去，不到人间寒暑。明月在山间，夜色轻笼如雾。
一阵池塘细雨，一段浮萍散聚。记忆已尘封，开落老梅花树。

荆州亭 三月 2011.4.8
我至湖风吹柳，君去落花如候。隔水问春烟，帘幕雨轻寒骤。
君或惘然回首，我正垂肩并袖。灯火少年心，明灭长亭短堠。

鹊桥仙 春雨 2011.4.15
垂荫秀阁，围香曲槛，芜色半涵烟水。长堤尽日走东风，漫把断、红尘十里。
联镳策马，属觞移棹，最是韶光屈指。疏帘卷落雨声中，看销尽、晚寒花气。

浣溪沙 过紫金港西区小桥 2011.5.26
水色清明落照间，小桥风入苇葭闲，凌波看渡羽衣鲜。
浮岁云烟春刹那，微生记忆雨阑珊。谁将一片藓侵残。

千秋岁引 题手抄本席慕容诗选 2011-06-17
剪雾成绡，裁云作纸，凭君细写幽怀事。青春去来逐迅羽，红尘错落生奇字。透寒烟，剔短烛，窥深意。
斜月当窗清胜水。风竹入帘声似坠。冰魂曾系繁华未？剩看十分愁触笔，封缄一段烟芜岁。褪痕浅，折痕轻，书痕细。

定风波 赠人寿 2011-06-26
苦费年年浪作吟，楼台不觅旧桃津。翻笑狂生因底事，无计，擦去东风向日痕。
笔底灵犀看已尽，须信，此番不似去番真。消得南来三日雨，应许，净除一段妄非心。

定风波 送吴生北上 2011-06-29
莫许冰壶一片心，人间无计避风尘。北去生涯应有梦，珍重，燕山皓月更无垠。
我向此间须渐老，多少，春风柳岸落花深。还记一篙烟水地，曾是，寒沙雁聚旧留痕。

阮郎归 2011-07-17
春风一去信还疏，余怀看愈孤。寂寥相对满荒芜，闲愁待剪除。
浓转淡，淡成无。年华万事虚。只今犹费数行书，深情每不如。

思佳客 2011-07-22
扰乱红尘履迹迷，久淹客寓恨如丝。不惟身病还心病，已惯人嗤亦自嗤。
歧陌远，岁痕稀。青山一去改当时。此生惟是茕然伫，其奈天涯风雨吹。

木兰花 晚过西湖 2011-08-02
夹堤杨柳青青色，新出红莲高的的。满湖烟水送归船，一路蝉声伴行客。
风来欲拂尘喧息，已过轻车断桥陌。何人共看晚云飞，回首一城灯火赤。

思佳客 晚过西湖 2011-08-13
霁雨催凉晚气新，长堤去住不沾尘。山垂倒影青青色，萍动游鱼淡淡痕。
斜照敛，柳烟分。荷塘此际最堪亲。纵然一半花将尽，不碍满湖香度人。

念奴娇 2011-09-05
长空云澹，晚江天，十分饰作秋色。一霎林梢风力浅，飞下纷纷黄叶。斜日平湖，暮凉歌吹，触目心尘澈。此中胜境，要与佳客评说。       须趁三五夜中，吹箫酌对，酒沫清如雪。并立层台瞻望远，看取人间空阔。却怕无端，霜生两袖，高处难为客。素月流辉，踏成归路寒汐。

天仙子 中秋 2011-09-10
栏外街灯昏满地，烟灰欲散轻弹指。偶听枯叶一铿然，风渐起，雨渐止，只似寻常秋夜里。

思佳客 出差归路作 2011-09-17
陌路灯华一望间，驿亭风色逐人寒。红尘眼界迷城市，绿水情怀老岁年。
乡梦远，客衣单。秋来景致未堪看。争言诗思能清骨，可奈行囊长在肩。

翠楼吟 同学因公入浙因过余，乃共游西湖 2011-09-25
芦雪黄昏，斜阳木末，秋风渐渐寒积。湖光清韵满，登临处愁消情逸。尘香洇陌，正入眼才惊，旋沾衣帻。烟波隔，画船归处，又听笙笛。         此日，都任江山，有一番眉妩，十分堪惜。浅红深翠外，看过尽行人千百。闲言闲语，怕触到关心，当时衷臆。还应被，岁华吹去，再无消息。

最高楼 余每电话家中则央老父多种果树 2011-09-26
央吾父，勉力管些儿。着意旧芹蹊。桷根前插都枯尽，桐枝向爨已成灰。算遮园，唯数处，竹荫垂。
篱舍外，种些梅最好。石坎上，树些梨夹道。春月里，乱花飞。他年尘海余身倦，满畦嘉木恰迎归。绿柯间，芳果下，足徘徊。

河传 2011-10-02
风起，风止，碧梧飞。云淡天低，鸟啼，远山眉黛窗影移。烟灰，凭栏不语迟。
楼下行人言笑浅，凉意缓，几树秋红晚。暮烟轻，响车铃，一声，杳如隔夜听。

满江红 2011-10-28
老子今年，多准备、酱油和醋。旋办得、鸡肥豚瘦，荠甘荼苦。紫陌红尘销骨地，筵前案底迎人处。算陆沉、古往有谁人，此中住？        琴与画，空相负。诗与酒，空相误。笑鲰生谋划，杞人思虑。弄月情怀逐年减，围腰裙带常时御。遍烹煎、滋味更添些，盐梅助。

浣溪沙 2011-11-11
寥落春风一梦间，行行渐忘旧华年，偶然思绪正秋寒。
鱼信若教传意去，微衷应怕遣人看。此时况是莫能言。

菩萨蛮 2012-02-12
湖山一带初过雨，春云淡淡风约住。小立望遥山，入衣生浅寒。
行人身畔语，脉脉温何许。我亦有思人，终非少日心。

念奴娇 潮 2012-04-17
峤流云乱，引虚然万籁，藏锋匿阵。匹练鲛宫珠泪满，千尺靛纹重认。阿阁驰雷，回檐越电，触目枯尘陨。沫痕新涨，念中螭蜃难稳。      回首缥缈仙山，骑鲸客去，误我浮槎讯。槛外风腥吹渐急，还被斜阳红趁。放眼高歌，青天碧海，已是都无准。拂袖归来，一分寒雨初褪。

最高楼 槐花 2012-04-28
春归也，百卉并凋迟，五月绿槐枝。珠明叶底香沾座，风穿牖户润生衣。乍侵帷，才照眼，便垂蹊。
也应自、闲闲人莫管，也应自、飘飘尘万点。斜桥畔，短垣基。当年已惯拂肩色，他乡重到看花期。但情怀，能得似，旧家时？

木兰花 2012-10-05
张公自是江湖客，带剑天南彩云陌。戍楼几夜下繁霜，晓镜三年改颜色。
余杭荡子心凄恻，坐念斯人风露隔。应怜月上影迟迟，仍有千杯传未得。

霜天晓角 冬雨 2012-12-20
风帘似语，淡淡烟尘舞。一点寒山远翠，人正在、吴天暮。
闲愁清可数，频年销几缕？曾向楼头薄醉，听打遍、空街雨。

减字木兰花 2013-01-10
偶将心事，说与人前都未是。自拟悲欢，缄作幽歌复拆看。
霜花萧瑟，应道从来怜不得。可笑多情，恰似空阶凉露生。

生查子 白葡萄酒 2013-01-16
买得夜光杯，来劝葡萄美。不见色深红，但看清如水。
已自和瓶吞，犹觉无多味。王翰纵轻生，只作得醒鬼。

望江南 2013-03-09
江南望，客去几多愁。闻道姑苏春亦好，也应无处似杭州。七载此勾留。（余将去苏州）
江南好，此地送青春。鸦鬓未沾风雨色，双眸澈似碧桃津。换去岁华深。

祝英台近 紫金港西区小桥 2013-03-24
敛余寒，收薄露，依约春情味。野陌空芜，花事半憔悴。行人缓步溪桥，玉栏杆外，双鹭远、暖熏沉醉。     又征辔。谁解此际销凝，怕绾柳烟翠。去路浮舟，梦轻易成悔。那添一段新愁，多情留伫，更难看、东西流水。

荆州亭 别 2013-03-25
花外朦朦细雨，柳下粼粼南浦。一岁一翻新，又道良辰好处。
有客韶华轻度，别去终谙愁绪。花且慢些飞，柳亦慢些些舞。（其一、别杭州）
也是无心来去，逢着林栖深处。明月老江湖，结个蓬茅小住。
也笑矫情无度，说尽闲愁无数。此日去应休，真个客舟听雨。（其二、别98古版）
三月东风细细，正是乱花纷次。四月雨霏霏，便是落花天气。
君或无多别意，我亦终须去矣。所以说相逢，只是相逢而已。（其三）

金缕曲  次韵纳兰 2013-03-28
歌哭几多泪。向人前、愁欤恨也？消磨生世。自觉此心浑已病，偏认病中方慧。更任性、驰情成累。我自无心博语笑，料他人、看我如犬吠。吠则罢，若何矣？           也曾花下说憔悴。记也曾、自伤幽独，自怜心碎。谁换十年狂醉后，直欲随机生死。说如是、算才如意。明日无边佳景色，但繁华、僝僽非余事。东风者，射马耳。

天仙子 2013-04-03
落尽柳棉风渐积，寻常减却春颜色。宁知衷臆几分愁？猜不得，说不得，闲语闲言消半日。

贺圣朝 赠钱子 2013-4-16
我心密意都缄起，怕闲人说戏。逢君自认有奇缘，为君知而已。
江南别后，离人梦底，但相思两字。倚栏一笑最温柔，是粲眸春水。

河传 白芍药 2014-05-12
雨落，风濯，一枝新。婉亦清扬无尘，开亦无芳谢无痕。寒温，招招自夕晨。
风雨何消积零露，是春暮，别认多情数。是嗟嘘，是欢愉，相徂，烟光淡欲无。

清平乐 王十四过洞庭，想有辞也 2014-08-09
扁舟谁渡，扣枻孤吟苦。潮落空江霜月吐，叶下寒山万古。
蓬莱杳隔千纱，黄尘漫作飞花。鹩足惊栖不定，片云随处天涯。

沙头雨 一零年秋过五云山寺 2014-12-12
山寺初来，红尘不向青衫落。庭花约绰，自坠栏杆角。
象伏龙愔，香架孤禽泊。秋烟络，霜林空漠，雨打风吹着。

满庭芳 次韵写芦花 2015-01-15
老尽西风，吹残兰渚，茫茫芜幂空湖。鹤汀霜满，碕岸谢青蒲。一缕晴烟远望，渐飞去，雁字相呼。愁还是，分明万点，待检却萧疏。      寒余。想生世，寄怀流水，不伴双凫。便从他飘散，归拟谁庐。纵有多情词客，应唯管，声价莼鲈。风犹雨，人间沧海，客路未云孤。

朝中措 2015-01-20
韶年淡漠只闲过，心事偶微波。静里小春庭院，有时悄作轻歌。
人间情事，沉吟恨窄，落笔偏多。蒲稗一生憔悴，不堪寄语阳和。（余秀华有句“告诉你一棵稗子提心吊胆的/春天”）

最高楼 葫芦把件  2015-01-26
匏瓜也，万古说无为，百世受人嗤。纵能砺齿如编贝，何堪枵腹比鸱夷。荐飱盘，斟醪酒，未相宜。
方自爱，挂篱青小小。又苦恨，挥镰割草草。明日事，那消知。不如自弃秋江上，行藏浮落两由之。绝胜它，俗儿手，浪摩持。